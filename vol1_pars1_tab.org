#+TITLE:    FLORA BRASILIENSIS
#+SUBTITLE: ENUMERATIO PLANTARUM\\
#+SUBTITLE: IN\\
#+SUBTITLE: BRASILIA\\
#+SUBTITLE: HACTENUS DETECTARUM\\
#+SUBTITLE: QUAS SUIS ALIORUMQUE BOTANICORUM STUDIIS DESCRIPTAS ET METHODO NATURALI\\
#+SUBTITLE: DIGESTAS PARTIM ICONE ILLUSTRATAS
#+AUTHOR:   MARTII
#+DATE:     1840–1906
#+LANGUAGE: la
#+OPTIONS: H:4 num:nil toc:t \n:nil ::t |:t ^:t -:t f:t *:t tex:t d:(HIDE) tags:not-in-toc
#+OPTIONS: org-html-doctype:html5 org-html-html5-fancy:non-nil
#+HTML_HEAD: <link rel="stylesheet" type="text/css" href="style/florabrasiliensis.css" />

* VOLUMEN I.
** PARS I.
*** TABULAE PHYSIOGNOMICAE.
#+BEGIN_CENTER
BRASILIAE REGIONES\\
ICONIBUS EXPRESSAS DESCRIPSIT DEQUE VEGETATIONE\\
ILLIUS TERRAE UBERIUS\\
=exposuit=\\
=C. F. PH. DE MARTIUS, med. et phil. Dr., Professor,=\\
=regi bavariae a consiliis intimis.=
#+END_CENTER
Propositum nobis est Florae Brasiliensis divitias
describentibus, non in mera ordinum generumque et
specierum systematica adumbratione adquiescere, sed
etiam lectori ostendere rationem, qua plantarum genera
per diversas Brasiliae regiones diffusa sint atque
variegata et explanare modum, quo soli tegumentum efficiant
vivum ac spirans vitamque largiens pro locorum diversitate
ubique diversam. Quod ut recte et facile peragamus,
necessarium nobis visum est, praecipuas vegetationisty
diversitates non verbis solum depingere, sed
tabulis physiognomicis illustrare. Ita enim amici
lectores, qui studio singulas plantas Brasilienses
cognoscendi ducuntur, in medio quasi ipsius Florae theatro
positi, amoena illa prodigae naturae viridaria, nobis
ducibus, percurrere poterunt et animi oculis, non sine
summa confidimus voluptate, ea quasi viva et animata
percipere, quae adire et praesentes cognoscere ipsis
fortuna invidit. Hoc igitur consilio diversarum Brasiliae
regionum imagines proposuimus ita expressas, ut
herbas et arbores conspicere possis, quae in quavis
regione prae ceteris peculiares proveniunt, easque ita
consociatas, ut regioni singularem quendain impertiant
colorem illique solemnem, quem quidem in Brasiliae
diversis regionibus esse diversissimum nemo est, qui
ignoret. Has vero imagines, ut rite et perfecte intelligantur,
sufficiet, pauca addere de uniuscujusque regionis
indole et stirpium, quas alunt, nomina breviter adtingere.

**** I. SILVA IN RIPA FLUVII AMAZONUM, CAA-YGAPO INCOLIS DICTA.
# tab. I.
Vegetationem in ingenti fluvii Amazonum regno
praesertim quo perfluit Brasiliam, proprii aliquid
habere, multisque rebus a vegetatione terrarum affinium
differre, pluribus jam locis operum, de Brasilia a nobis
scriptorum commemoravimus[fn:1]. Cujus regionis longe
maxima pars tecta est silva densa et alta, quae Indis
tantummodo feris hominumque congressus et societatem
fugientibus est domicilio. Coeli calor magnus est et
aequabilis, qualis premit limitem aequinoctialem, et humor
praepotens, qui plantis e pluvia frequenti nec non ex
innumeris adducitur fontibus, quibus solum scatet constans
saxo arenario, limi et margae stratis solemniter
obtecto: id quod plantarum naturae summopere favet, ut
vix uspiam orbis terrarum vegetationem invenias opulentiorem,
splendidiorem, copia, magnitudine, varietate
magis absolutam. Has plantas maxime propterea,
quod tantopere iis favet Neptunus, appellavi plantas
/Najades,/ ut ab illis quae in aliis eminent Brasiliae
partibus dignoscantur. Silva vero ipsa, quae est regni
Amazonum fluminis, oppido inter se differt pro regionum
situ: alia est proxima fluminis cursum, alia in ejus
insulis submissis atque arenosis, alia quae longe distat
ab amni in superioribus regni partibus.

Ea, quam hic proposuimus, tabula depingit silvam
proxime flumen sitam, i. e. secundum ejus ripas procurrentem;
exposita est illa fluminis inundationibus, quae
infra locum, ubi conveniunt Amazonum fluvius et Rio
Negro, celerrime adscendunt et altissime mensibus Martio
et Aprili. Arbores, quae triginta pedes et altius
inundantur, tum largissime promittunt folia floresque;
atque his ipsis, quae quotannis ingruunt, altioribus aquis
fit, ut ramos ibidem videas primarios supra aquarum fastigium
e caudice enatos. Herbae vero et dumeta locorum
demissorum, quae undis plane obruta computrescunt, ubi
aqua decurrit, eo laetius redintegrantur. Haecce est
quam tabula depingit regio prope fluminis litora et oppidum
Santarem. Conspicitur prodiga in litore herbarum
cannarumque vegetatio, simulque occurrunt densae
series caudicum candidorum /Aroidearum/ arborescentium,
qui sunt ornati foliis magnis sagittatisque. E limo,
ubi alia vacat vegetatione, ut parasita singularis,
/Helosis gujanensis,/ stirps aphylla carnosa, fungo simillima
purpureo, emergit ex arborum radicibus. Arbores
/Ingae/ generis, teneris ornatae foliis et leguminibus
magnis ac dependentibus insignes, atque alia Leguminosa
parva multumque divisa fronde, /Pithecollobium,/
nec non /Triplaris americana,/ et quae latissime
distributa crescit /Cecropia peltata,/ cingentes
litora amnis tranquillos sinus obumbrant, in quibus /Nymphaearum/
diffusa sunt folia magna ac peltata. Palmarum
graciles /Astrocaryi Jauari/ et /Euterpes oleraceae/
caudices vides aliarum arborum cacumina superantes.
/Theobroma Cacao/ ramis brevibus crassisque
et in directum distensis modo in his, modo in caudice
ipso profert fructus melonibus haud dissimiles.
Prope ab illa adspicies /Smilacis/ brachia longis complexibus,
cujus radices ab incolis colliguntur pro Salsaparilha.
Totius regionis flos magnificentissimus est
/Carolinea princeps,/ cui haud immerito hoc datum est
nomen propter candidum splendorem petalorum, quae
tomento fulvo obsessa pedis fere longitudinem assequuntur.
/Ficus doliariae/ ingentis magnitudinis coronant
ripas inque hospitalibus ramis innumerae parasitarum
turbae, /Bromeliis, Pitcairniis, Anthuriis/ variis
et /Orchideis/ magnifica florum fabrica insignibus, praebent
domicilia, dum /Bauhiniae Oulimoutae/ aliarumque
complurium funes modo in aërem tendentes modo deorsum
radicantes miris variisque formis illas circum circa
complectuntur.

[[./images/vol1/pars1/tab-i.jpg]]

**** II. SILVULAE IN PROVINCIA MINARUM, CAA-APOAM S. CAPÕES INCOLIS DICTAE.
# tab. II. pagina III.

Quam hac tabula depictam vides silvarum formam,
ea tibi praebebit imaginem vegetationis, quae regnat ut
in magna parte provinciarum S. Pauli, Minarum, Goyazanae,
Bahiensis, ita hic illic in interioribus provinciarum
maritimarum, quae a Rio de Janeiro, Espiritu
Santo et Porto Seguro nomen habent. Tota ejus externa
facies magno opere discrepat ab aliis silvae generibus,
ob quam ipsam causam Tupinambazes id illi
nomen imposuerunt, quo primaria ejus signa magis efferuntur;
vocatur enim ab illis Indis /Caa-apoam,/ i. e.
silvula convexa sive rotunda, quo verbo corrupto Lusitani
finxerunt /Capão./ Etenim cum silvulae illae saepe
sint ambitu subrotundo perspicueque circumscripto atque
arbores intus sitae iis, quae in margine cernuntur, altiores,
adspicienti occurrit imago convexa. Inferiora praecipue
et humida loca, valles, paludes ab iis occupantur
neque propter liquidi ubertatem vel calida anni
aetate frondes amittunt, sed totum per annum nitent
venusto comarum splendore. Idcirco botanicus quoque
non nisi raro intrat harum silvularum humidas gratasque
umbras, quin aliquas et eas nobiles inveniat plantas
florentes nec si non esset saepius timendum ne offenderes
Pythonem aut Crocodilum scleropem, herbas
in lucis illis colligere aliud quid posset nominari, nisi
suavis quaedam exercitatio, minime labor molestus.
Quam hicce vides, lector benevole, formam expressam,
eam potissimum in australi parte provinciae Minarum,
ad fluvios Servo et Sapucahy observavi. Offeruntur
tibi graciles caudices /Pruni sphaerocarpi/ prope
/Coccolobam crescentiaefoliam,/ densa fronde exstructam,
quo modo in tabulae parte anteriori sinistrorsum
sunt delineati, aut /Palicurea tetraphylla,/ /Ilex gongonha,/
quae in terra Minarum loco genuinae /Ilicis paraguariensis/
pro Thea adhibetur, et /Xylopia longiflora,/
cujus fructus acri-aromatici pariter ac Piper
aethiopicum in Brasilianorum tabernis medicis consumuntur,
quas arbores omnes dextrorsum conspicies in
parte antica depictas. Reliqua vero arborum, quae hic
frequentissime occurrunt, genera afferre omnia, propositi
nostri limites multum superabit; qua de causa aliquot
dumtaxat arborum genera, quae quasi in his
regionibus dominantur, commemorabo, ut /Rollinia,/
/Guatteria, Xylopia, Sapiam, Peridium, Inga, Cupania,/
/Nectandra, Schinus, Combretum, Leandra,/
/Huberia, Miconia, Anthodon, Casearia, Myrcia,/
/Eugenia, Tabernaemontana./ Haec sufficiant. Unum
restat quod adjiciam, hasce silvulas et venustate formae
et generum specierumque quibus consistunt natura
illius silvae generis propius accedere et adspectui et stirpium
indoli, quae oritur e silva primitiva, postquam
caesa suo quasi ipsius commissa est arbitrio, quam quidem
silvam caeduam indigenae vocant Caa-apuera.
Contra ab illa silva primitiva, quam Brasilienses Mato-Virgem,
lingua Tupinaimba vero Caa-etê nuncupant, latius
distant, neque vel vetustissimae unquam ad illius et
altitudinem et magnificentiam assurgunt.

[[./images/vol1/pars1/tab-ii.jpg]]

**** III. ARBORETA IN MINIS NOVIS, TABOLEIRO COBERTO INCOLIS DICTA.
# tab. III. pagina IV.
Minarum terra, amoena illa regni Brasilici atque
suavis provincia, haud minus insignis propitia mortalibus
coeli temperie atque vegetabilium varia ubertate,
quam auri copia et adamantum aliarumque, quibus solum
scatet, gemmarum versicolorum multitudine, etiam
propterea est collaudanda, quod maximam pulcherrimarum
regionum nobis aperit varietatem. Neque enim describi
stilo, nec colore depingi potest Europaeo firmamenti
illius pellucida serenitas, montium illorum, quibus
gelidi devolvuntur torrentes, audacia fastigia, convallium
illarum vigor vividus atque hilaris, in quibus milia
florent venustissimorum florum quos nulla unquam
tetigit manus spectatoris, neque magis vetustissimarum
silvarum profundae quasi atque horridae tenebrae, et
nemorum /(Caa-apoam)/ quae valles obtegunt viridaria
pullulantia. Haecce est facies terrae praecipue australis
et orientalis. Si longius descenderis occidentem
versus in regnum fluvii S. Francisci aut ultra illud ad
fines prov. Goyazauae, totius imperii umbilicum, penetrabis
in campos quos dicunt desertos; pariterque sin appropinquaveris
septentrionem versus Bahiae provinciae, animadvertes
paulatim miram totius terrae vicissitudinem.
Jam tibi evanuerunt valles illae demissae ac montes
alti et praerupti; jam moraris in campis illis editis,
quos /Chapadas/ dicunt, qui modo areae instar plani sese
extendunt in longinquum, modo oculos invertunt ad valles
alveo similes nec admodum profundas. Jam non spectas
silvas illas succidas lateque diffusas aut immensa illa
arva /(Campos geraës),/ quae veluti aequor foliorum
haurire minantur viatorem, sed vegetationem tenuiorem
ac rariorem, quae non omnes soli partes reddit animatas,
verum modo longos terrae tractus, quae sicca est
et argillacea aut fragmentis saxorum commixfa, modo
nudas prae se fert rupes ac caementorum strata. Hanc
tibi, lector amice, hacce proposuimus tabula regionem.
Euronotum versus ab oppidulo Fanado, capite Minarum
Novarum, quam plagam terminum /(Termo)/ vocant, leniter
assurgit terra clivosa ad jugum usque Serrae das Esmeraldas,
cujus promontoria in hac parte fines faciunt
ne dicam provinciae, sed regionis illius in qua exculti
habitant homines; nam ab illis orientem versus vagantur
Botocudos anthropophagi et alii minores hominum
silvestrium greges. Quum una cum =Spix= amico meo
frequentarem Quartel do Alto dos Boys, quod ibi est
militum castrum, permigravimus regiones ei quam exprimit
tabula simillimas. Solum subrubrum multisque quarzi
fragmentis compositum crebra caret irrigatione et
humo, quapropter minime fertile nec virgulta densa
progignit neque prata, sed quae natura hicce largitur
sunt humiles herbae sparsim loca soli foecunda occupantes,
aut singularis quaedam silvarum forma, quae
ab incolis nominatur /Taboleiro coberto./ Etenim sunt
arbores non prope sed longis intervallis distantes ut
saepe singularum discernere queas lineamenta. Habent
illae arbores caudicem saepe in obliquum adscendentem
aut hic illic reflexum ac ramos crassos, breves,
itidem curvatos, qui fere in directum expansi spisso ac
subereo amicti sunt cortice. Earum vita quum prorsus
pendeat ab humore illo, qui magnam anni partem deficiens
certis modo apparet temporibus, non omnes densa
fronde ornati cernuntur rami, sed in extremis dumtaxat
surculis eminent folia interitura rursus, ubi ramus
coepit longius propagari. Quae folia cum plerumque
firma sint compage, has plantas perspicuum est et externa
forma longe discrepare et ubertate ab illa silvarum
primae originis, quae assiduo adjutae liquore
utique cum vividiores apparent et succidiores tum nunquam
foliorum ornamento orbatae conspiciuntur. Ceteroquin
grata hic botanico offertur arborum flores cognoscendi
opportunitas, qui nusquam altius quam quos
assequi possis dependeant. Haud raro caespitibus divaricatis
plantarum parasiticarum, /Loranthorum/ et /Viscorum/
dico, sunt onerati aut magnis globis, nigri coloris,
in quibus viator obstupefactus deprehendit innumerabilium
formicarum domicilia. Varii suffrutices sarmentosi
harum arborum ramos percurrentes propriam
illis adjiciunt venustatem, quippe quae modo multis obtectae
sint flosculis flavis rubrisve, ut varii suffrutices
e /Malpighiacearum/ ordine, modo ferant ingentes
flores, ut, quae ibi saepe occurrunt, /Aristolochiae/ varias
species. Haec de regione illa in universum sint
commemorata. In nostra vero tabula videbis sinistrorsum
in parte anteriori catervam palmulae maximae, quae
in arida illa apparet regione, /Coci flexuosae./ Assurgit
ista in loco acclivi inter /Paspalorum/ hirsutos caespites,
quam prope parvus est /Gomphiae/ frutex. Quae paulo
retrorsum eminet arbor mutilata et nigro gravata formicarum
nido, est /Erythroxylon suberosum,/ cujus
cortex crassa et rimosa ad lanam fusce tinguendam
adhibetur ab incolis. Dextrorsum magis si te verteris,
assurgit inter alta formiceta, quorum conditores acuta
persequuntur lingua /Myrmecophagae jubatae,/ bestiae
adspectus sane valde singularis, quas /Tamanduá Bandeira/
incolae vocant, /Aspidosperma macrocarpum,/ e
familia Apocynearum, cujus fructus aperti conchae possunt
comparari. In ea luxuriatur /Aristolochia gigantea,/
floribus ingentibus, pedem longis, fuscis notis adspersis.
Inter illa fertur in altum /Eupatorium/ quoddam
magnis corymbis, post illa est /Kielmeyera, Peridium/
que et /Cnestis./ In dextra parte antica diffundit
/Wittelsbachia insignis/ flores flavos, quam prope adest
arbuscula torta ac tenera, foliis bipinnatim compositis
glaucis: /Stryphnodendron Barbatimao,/ cujus cortex
cum validissimo scateat principio adstringente a terrae
illius medicis crebro adhibetur. Duae anterioris partis arbores
celsissimae sunt /Salvertia convallariaeodora,/ insignis
in familia Vochysiacearum, quas hae regiones creberrime
offerunt adspectui, et /Phaeocarpas campestris,/ una
ex familia Sapindacearum. /Canes campestres,/ quos incolae
vocant /Guará,/ hujus solitudinis indigenae et magnis
coacervati turbis, ceteris quae hic dominantur bellum inferunt
animalibus. Ita nonnullos eorum vides per montem
vagantes et Myrmecophagas persequentes. Plura de hac
regione invenies in =Martii= Itinere T. II. p. 485. 490.

[[./images/vol1/pars1/tab-iii.jpg]]

**** IV. VALLIS VELLOZIIS ARBORESCENTIBUS CONSITA, IN MORRO DO GRAVIER PROV. MINARUM.
# tab. IV. pagina VI.
Qui proficiscens ab ora maritima mediam versus
terram ad illam altiorum montium penetraverit regionem,
quae propter nobilium metallorum ubertatem Minarum
provincia est cognominata, inveniet plantarum regnum,
quod ab illis, quae in orientali regione occurrunt, toto
habitu differt atque indole. Densae illae atque obscurae
altissimarum arborum silvae primariae recedunt in valles
profundas, in jugis viatorem cingunt arva aprica,
colles nudi, saxa abrupta, et quum ibi plantas magnitudine
sublimes, caudicum ambitum, frondes spissas pullulantesque,
singulares variorum funium complexus,
quibus tota aliqua silva ad unam eandemque dense implicatam
pergulam videtur conjuncta, quasi obstupefactus
admiraretur, hic contra delectatione animum implent
elegantia vegetabilium pro ratione multo minorum,
florum color vividior ac splendidior, formarum
singulares quaedam discrepantiae. Quo rarius ibi natura
dispersit vegetabilia, eo meliorem viatori attento animo
et laeto contemplandi illa praebuit opportunitatem.
At hic nullam videre memini plantae cujusquam formam,
quae majori me affecerit laetitia et admiratione,
quam miros illos furcillatos caudices liliorum arborescentium,
e genere /Velloziarum,/ quibus ab incolis nomen
inditum est /Canella d’Ema./ Multis illa editis fastigiis
vero sunt ornamento, aliis cincta compluribus
herbis et fruticibus tam suavi colore quam delicata et
eleganti forma conspicuis. Saxum quarzosum flexibile,
quod Itacolumitem solent nuncupare, praediligunt. Sic
cum alibi tum in vallibus cernuntur auriferae Serrae
de Ouro branco, quod amoenum jugum peregrinantes
qui a meridie petunt caput Minarum, Cidade de Ouro
preto (antea Villa Rica appellatum), in saltu Morro
do Gravier superant, Multae aliae et venustae plantae
cum illis liliis arborescentibus consociatae alliciunt
ibi viatoris oculos. Cui vero amoenissimas illas regiones
montanes non licet ipsi perlustrare, ei sufficiat haec
imago nostra, qua haud paucae earum ante oculos
ponuntur plantarum, quae regionis istius propriae sunt
existimandae. Hic conspicies altos et singulares graminum
caespites, ut /Paspalum polyphyllum/ et /erianthum,/
inter quos interpositae dispersim herbae et
frutices floribus magnificis distincti, /Eryngium enchophyllum,/
/Lisianthus amplissimus,/ in saxi scamnis
/Gesnerae tuberosa/ et /rupicola,/ tum /Eriocaulon/
caudice duorum fere pedum et longis pedunculis
donatum, magni frutices /Lavoisierae imbricatae,/ cujus
ramuli spisse coarctati, et porro e familia Melastomacearum
/Chaetogastra repanda/ et /Rhynchanthera/
ample florentes, certant invicem colorum pulchritudine.
Intercedit frutex quoque /Physocalycis majoris/
et /Cinchonae (Remijiae) Vellozii,/ cujus cortex
nomine /Quina do Campo/ notus medicamentum antipyreticum
praebet non contemnendum. Celsae arbores
plane absunt ab hac regione. Non nisi /Zeyheria montana/
adspicitur fronde quinquefolia et flavorum florum
amplis thyrsis exornata, prope /Lycknophora villosa/
et /Kielmeyera coriacea/ /(Páo santo/ vel /Páo de S. Jozé/
ab incolis nominata), cujus rami capsulis triangulis
dependentibusque sunt onerati. Retrorsum ad
sinistram partem si oculos verteris, /Rhopalae ovalis/
adspicies gracilem arbusculam et quae una est ex maximis
hujus terrae arboribus, /Lüheam paniculatam/
/(Azoite cavallo);/ cum in parte anteriori adspectum
adstringat fronde magnifica /Carolinea tomentosa;/ cujus
arbusculae, quae insignis est humilis intortique caudicis
ambitu, ramuli vario modo inflexi solibus offerunt
magna et splendida folia septenata. Mirum vero quantum
tenemur adspectu /Velloziae aloaefoliae,/ caudicibus
furcalis, qui arvorum combustione ima parte carbonescentes
in extremis ramis proferunt fasciculum longorum
foliorum ensiformium, inter quae magni caeruleique
eminent flores. Paucae modo bestiae commorantur
in amoeno hoc et suavisssimo plantarum horto.
Interdum incides in avem illam admirabilem, quam indigenae
vocant /Seriema (Dicholophum cristatum);/
transvolant illae parvis societatibus conjunctae desertam
regionem atque sectantes angues veneniferos, hominibus
infestissimos, mortales inscios magno afficiunt beneficio.

[[./images/vol1/pars1/tab-iv.jpg]]

**** V. CAMPI, QUI DICUNTUR GENERALES, PROPE MOGY DAS CRUZES, IN PROV. S. PAULI.
# tab. V. pagina VII.
Cum in altis densisque primae originis nemoribus
debeat naturae scrutator proxima quaeque perlustrare,
quae adspectum ejus coercent ac circumscribunt, unde
fit, ut tantummodo teneatur oculus singularum plantarum
varietate atque singulis animus exhilaretur naturae
operibus; contra ubi vagantur ejus oculi per camporum
planitiem, singula illa magis magisque recedunt et consociatis
innumeris herbis et parvis graminibus in magnum
aliquod et universum, altera quasi existit natura
et ea eximia: conspicitur ea quae omnibus spiritum impertiens
unumquemque terrae tractum et quamlibet soli
glebam propria quadam viva forma studeat exstruere ac
singulari ornare vestitu. At homo in mari illo foliorum,
quae mitibus terrae istius atque odoris leniter commoventur
animis, pariter videtur subduci atque in caliginosis
silvarum noctibus. Ejusmodi sunt provinciae
S. Pauli longe patentia arva, quae ob hanc ipsam amplitudinem
nominantur /Campos geraës/ vel, quod larga
in iis sunt et herbosa pecorum pascua, /Campos de Vaccaria./
Adspicis hic, lector humanissime, veram illius
regionis imaginem, quam summa depinxit arte =Thomas Enderus=,
nobis amicissimus, quum ille una cum nobis
Sebastianopoli migraret ad urbem S. Pauli, caput provinciae
S. Pauli denominatae. Delineata est illa prope
Mogy das Cruzes, parvum vicum ad viam adsitum.
Saxorum hujus regionis formatio est Granites foliaceus
aut caementum arenarium, quod, illi impositum, multum
continet ferri, et argillae stratis variatur. Latae
planities molliter descendunt ad regnum Tieté fluvii,
qui fusco colore languide arva permigrat. In camporum
locis demissis, ubi non rarus est humor atque paludes,
aut densis conteguntur graminibus aut parvis illis
ac circumscriptis silvulis, quas jam antea /Caa-apoam/
appellari commemoravimus. In collibus siccioribus passim
occurrunt tenues /Araucariae brasilianae/ silvulae,
quae ab incolis /Pinheiro/ nominata fere sola est in
Brasilia ex familia Coniferarum. Pulcherrima haec et
utilissima arbor forma nec cum abiete nostra conferri
potest neque cum pino Italorum, quamquam hoc praestabit,
quatenus tibi finxeris primarios ramos, qui in
ilia fastigiatim sursum condensantur, in hac longius
inter sese distantes alium supra alium e caudice percurrente
extendi. Ramuli infra carent foliis nec nisi in
apice ferunt illa, quae in fasciculis coarctata circum
circa eminent. In parte antica videbis sinistrorsum
parvam arbusculam /Gomphiae multiflorae,/ quae ut foliis
magnis splendidisque sic florum flavis paniculis toti imagini
est ornamento. Haud procul stat suffrutex /Diplusodon ovatus/
pulchris roseisque floribus. Ad dextram
magis conversus adspicies /Drimyn granatensem,/ bellam
arbusculam, ab indigenis vocatam /Casca d’Anta,/
cujus cortex loco genuini corticis Winterani adhibetur,
/Erythroxylon campestre,/ inter quae subrepunt
serta /Ipomoeae Krustensternii,/ quae omnium, quas in
Brasilia cognovi hujus generis species, maximis splendidi
candoris floribus distincta est. Spissa virgulta
specierum /Baccharidum/ foliis minutis et ramulis resinosis
atque sarmentacei caules /Capparidis laetevirentis/
inter gramina singulatim luxuriantur. Proxime viam
enascitur /Bromelia Ananas/ densis ordinibus, cujus
laete hic vigentis fructus suavissimi viatori praebent
dulce levamen, sed caute sunt depromendi, cum non
modo horrida et acutis aculeis exstructa folia bene eos
tueantur, verum etiam parvo serpenti venenifero, quem
/Schiraraca-mirim/ incolae dicunt /(Bothropsi leucuro)/
ea sint haud raro latebris. Ceterum id quoque videtur esse
monendum, arva illa quae fere omnia ita sunt comparata
uti quod hacce depinximus tabula, non tam pratis nostris
posse comparari arte quasi formatis, quam potius pascuis
larga obsitis herbarum copia et graminum. Etenim ibi
dumtaxat, ubi inprimis iis favet et humor et calor, effingunt
peristroma quoddam herbarum dense contextum atque
aequabiliter diffusum, quale fere in pratis nostris conspicimus
certo demessis temporum intervallo et arte plerumque
excultis, quum contra /Campos generales/ consistant pluribus
in locis ex singulis graminum caespitibus, inter quae
commixta est haud exigua aliarum herbarum multitudo,
quae aut pari altitudine aut altiores interdum ad tresve
quinqueve pedes assurgunt; quae plantae saepe pulchris
splendidi coloris floribus insignes atque magnitudinis non
mediocris, simplici graminum incremento singulare quoddam
adjungunt ornamentum. Gramina vero ipsa tantum
non omnia firma sunt compage, paulo iis quae in nostris
occurrunt pratis sicciores, colore glauco et saepe valde
hirsuta, qua re probe perspecta appellat Brasilianus
haecce arva /Campos-agrestes,/ dignoscens ea ab humidioribus
illis pratisque nostris similioribus, quae vocat
/Campos-mimosos./ Illa arva inprimis occupant provincias
Minarum, Goyazanam, S. Pauli, haec vero minori
ambitu septentrionales maxime provincias, uti Piauhyanam.

[[./images/vol1/pars1/tab-v.jpg]]

**** VI. SILVA PRIMITIVA IN SERRA DOS ORGÃOS, PROV. RIO DE JANEIRO.
# tab. VI. pagina IX.
Qui primus Europaeorum animos advertit ad florae
Brasilianae pulchritudinem et largam ubertatem, erat
=Georgius de Langsdorff=. Ejus praeclaras descriptiones
de vegetatione Insulae St. Catharinae, quam
cognoverat cum =Krusensternio= viro nobilissimo orbem
nostrum circumnavigante, quum ineunte perlegerem
aetate juvenili, mirifice sum captus descriptione
copiae ac varietatis pulchrae illius florae, quam summa
allevat coeli serenitas et elementorum harmonia fere
nunquam dissoluta. Vehementer pectus commovebatur
magnificentia et venustate vegetationis illius Brasilianae,
nec vero divinabam, fore ut decem annis post ipse
migrarem per felices istas regiones et duce eodem viro
introspicerem illius terrae praestantem naturam. Atqui
ita mihi favit fortuna, ut mensium Julii et Augusti
anni 1817 maximam partem commorarer cum illo amico
et ab praedio ejus, Mandiocca, quod sub monte dos
Orgãos situm quietem praebet peregrinantibus, qui illum
in ea parte, quae vocatur /Serra d’Estrella,/ in via
inter terram Minarum et provinciam Sebastianopolitanam
transgrediuntur, silvas mirificae illius regionis possem
perlustrare. =Langsdorffius= ipse fuit testis, quo
stupore affecti sunt advenae peregrini, praeter me
=Spixius=, =Mikanius= et =Thomas Enderus= pictor, conspicientes
superbiam illius naturae, uti ipse scribit in
epistola quadam, quam tum in lucem edidit cl. =de Eschwege=,
vir mihi conjunctissimus (Journal von Brasilien,
Weimar 1818. fasc. II. p. 165. sqq.).

In Brasilia quamvis multas et varias viderim silvas
primitivas, tamen non eo infitias, hasce silvas mihi
non alibi pulchriores apparuisse et amoeniores, quam
circa urbem Rio de Janeiro et in locis declivibus
montium, qui nomine Serra do Mar percurrunt magnam
partem provinciae Sebastianopolitanae. Eae mihi non
solum propterea prae aliis placuere et sempiternam in
animo reliquere memoriam, quod primae essent, quae
oculis meis oblatae sunt stupefactis sed vere eo, quod
praestant pulchritudine et suavitate. Etenim licet dici
ingentem terrae vim procreandi subjectam hic esse imperio
pulchritudinis, omnia et singula perfusa esse harmoniae
dulci flamine et vegetationem non solum ubertate
extructam et majestate, verum etiam grate compositam
et ordinatam. Unde fit, ut adspectus silvae
primitivae in montium illorum flexibus, qui propter pectines
pyropoecili granitis columnarum modo discretos
et in arduum emicantes solent nominari Serra dos Orgãos,
non offerat rudem perturbatamque ubertatem ac
fertilitatem terrae non cessantis parere, uti ait =Plinius=,
ubi unumquodque tamquam tempestate et certamine quodam
progenitum floreat et ferat fructus, ut modo ab
altero validiore opprimatur; — potius hic non possumus
non sentire,
~singulorum vitae et mortis modum distributum esse lege quadam~,
quae spectantis
animum benigno quodam modo afficiat, sedet, exhilaret.
Vita tam sapienter veluti manu artificis tenera videtur
distributa, ~ut mortem occultet~. Quod quidem naturae
institutum non potest non respondere sensui humano,
quippe qui ita sit comparatus, ut adspecta vitae
per omne diffusae gaudio impleatur et majestate mundi
graviter commotus laetetur, quum interitu partium singularum
moerore afficiatur et vehementi tristitia.
# pagina X
Si sepulchretum ingressus sine ordine videbis tumulos
effusos, non floribus diligenter obsitos aut caespite
pio amictos, sed glebae, saxa, putrida ac male
occulta mortuorum ossa mixtim offeruntur oculo, horror
te perfundet atque fastidium. Longe vero alia eris animi
conditione, ubi mortis imagines lenitae sunt imaginibus
vitae, quae decore ac pietate viventium illis sunt
inspersae. Idem obtinet in silva. Nonne est eadem
sepulchretum, ubi vita singularis, quae aliquantum viguit,
recipitur communi mortis amplexu? Praeterea
non ignoramus, prioris generationis interitum et ejus
transitum in humum praecipue parare locum recentiori
rerum ordini; qui quo celerius profertur quoque prius
alteri valido incremento adnectitur et fit assimilis, eo
magis extinguetur e tota pictura imago mortis interitusque
singulorum, quae hominis sensum coarctat quodam
modo atque contristat. Hic probata invenimus =Senecae=
(de benefic. V, 8.) verba: Rerum natura nihil dicitur
perdere, quia quidquid illi avellitur, ad illam redit:
nec perire quidquam potest, quod quo excidat non habet,
sed eodem revolvitur, unde discedit Similiter
eximius vates, =Lucretius=, ait:
#+BEGIN_VERSE
Huc accedit, utei quidque in sua corpora rursum
Dissolvat natura neque ad nihilum interimat res. —

Haud igitur penitus pereunt quaequomque videntur:
Quando alid ex alio reficit natura, nec ullam
Rem gigni patitur, nisi morte adjuta aliena.
         — De rerum nat. I. 216. sq. et porro 263. sqq.
#+END_VERSE
Sic igitur accuratius me dixisse putaverim, quid
sit, quod adeo commoveamur venustate illa et harmonia,
qua silvae primitivae in provincia Rio de Janeiro
sunt insignes. Est illud aequa vitae distributio, et
rhythmus quidam, quo durant singula, quum ea sic sint
disposita, ut et quae interitu evadunt, mox resarciant
lacunas, et ipsa non eam assequantur faciem vetustatis,
quae nobis praeberet modum ac rationem, unde multas
appareret periisse generationes, quarum essent superstites.

Rarissime tantum cernuntur in hisce silvis arbores,
quae crassitudine ingenti aut altitudine solito majore prae
se ferant, se vicinis multo esse natu majores. Quas in
aliis Brasiliae partibus haud raro vidi arbores mille annorum,
eae hic perpaucae inveniuntur. Pro universo
plurimarum arborum adspectu his silvis aetas videtur
adtribuenda annorum quadringentorum vel quingentorum
aut potius hic tibi nou vetustas silvae, sed ejus
juventus obversatur. Hic vides plantas dense congestas
forma diversissima atque actate; arbores sunt obtectae
multis parasitis ex ordinibus /Aroidearum, Orchidearum,/
/Bromeliacearum./ Ipsae diversissimis adscribendae
sunt ordinibus; saepissime vero conspicies inter
vetustos caudices, /Leguminosas, Lecythideas, Myrtaceas,/
/Melastomaceas, Laurineas, Sapoteas, Myrsineas,/
/Rutaceas, Rubiaceas./ Humi ubicunque germinant
folia magna et succosa, flores grandes et magnifici e
familiis /Scitaminearum, Amaryllidearum, Begoniacearum,/
/Gesneracearum./ Silvae inferioris virgulta
ramis dense sparsis efficiunt /Piperaceae/ variae, /Schnellae/
duae species, /Triptolemea montana, Machaerium/
/secundiflorum/ et /villosum, Tetramerium, Solena,/
/Psychotria, Croton, Aegiphila, Lantana, Vanillosma,/
/Pilocarpus, Sebastiania, Gymnanthes, Citrosma, Trigonia,/
/Calypso, Anthodon/ et variae /Melastomaceae,/
et vagis amplexibus /Davilarum, Clematidis, Anabaenae,/
/Triopteridum, Banisteriarum, Bignoniarum/ contexuntur,
quum alia sarmenta, maxime ex ordine /Asclepiadearum,/
foliis floribusque carentia, funium instar crassorum
a caudicibus arborum celsarum aut stricta aut
contorta devolvantur et denique ipsa radicantia texturam
effingant impenetrabilem.
# pagina XI
Ubique viatori occurrit vita laete pullulans. Folia
splendent copia succosa, magnitudine grandi, variis
formis. Flores et fructus figura, odore, colore,
magnitudine ita discedunt, ut botanicus quo primum
advertat animum nesciat. Hic detinetur floribus magnificis
colore igneo /Stifftiae chrysanthae,/ cujus anthodia
pugillaria uti lumen remotum splendent per
silvae umbras virides; istic ad rivum capitur mira
structura et coloris variatione /Heliconiarum,/ quarum
spathae colorum splendore certant cum pennis psittacorum
aut delectatur fulgore holoserico foliorum et grata
purpura, colore flavo hyacinthinove florum /Phrynii zebrini,/
/violacei flavescentis,/ aliorumque hujus generis.

Hic retinet virgultum /Spixiae Leandri/ (Peridii
nomine quoque descriptae, stirpis ex ordine Euphorbiacearum),
involucro mire globoso hinc rimoso ornatae,
istic /Psychotria/ calyce magno, flaventis auri, aut /Coccacypselum/
/pulchellum/ baccis splendide caeruleis; aut
/Augustae attenuatae/ frutices corollarum rubore splendentes,
frutices densi /Vanillosmatum,/ quae de ramis
longe porrectis suavissimum effundunt odorem, aut arbor
/Huberiae jucundae,/ petalis tenerrimis albis et staminibus
aureis ornata, aut /Ficus,/ in cujus umbra densissima
multitudo Orchidearum variarum /(Catasetum floribundum,/
/semiapertum, cristatum, Oncidium flexuosum,/
/Maxillarium Harrisoniae, Octomeriam serratifoliam,/
/Epidendrum ellipticum, Cattleyam Forbesii/ et /intermediam,/
/Brassavolam tuberculatam/ et /Stanhopeas/
nomino, omnes mirae structurae et coloris) parasitice
consedit. In solo deprehendit botanicus corollas decussas
/Lecythidos/ vel /Eschweilerae/ et quum singularem
hujus floris structuram admiratus altam respiciat
arborem, de qua sit fortasse oriundus, animadvertit, vix
fieri posse, ut per dense implicatos flexus /Banisteriarum,/
/Bignoniarum/ et /Serianarum/ lentarum, /Feuilleae/
/cordifoliae/ et funium firmorum frondibus carentium, qui
rudentum modo circa malum tenduntur, penetret ad caudicem
illius floris genitorem, qui radicibus multum solo
eminentibus atque trunco plus centum pedes assurgente
et magnam partem simplice nec non nisi in summo fastigio
coma fastigiato-corymbosa coronato testatur quatuor
quinqueve saeculorum aetatem.
# pagina XII
Frustra Europaeus circumspicit in hoc labyrintho
viridi notas plantarum formas, in quibus oculus quodam
modo queat acquiescere. Omnia ei apparent nova et
ipsa /Nopalearum/ forma, quae curiositate in patria jam
sunt factae indigenae, hic discedit dimensionum ingenti
magnitudine ab omnibus, quae antea in Europa conspexerat.
In truncis arborum senescentibus ac semiputridis
aut in eminente quodam pyropoecili granitis stipite invenit
/Cactum phyllanthum/ vel /alatum,/ qui ingenti ambitu
pedes quindecim complectitur nec minus frondibus copiosis
quam florum purpura flagrante aut candido splendore
stuporem excitat.

Ecce, quod iterum testatur silvarum istarum vim
vegetationis non defessam, grandissima /Anthurii/ folia,
quae tanta quantum scutum Achillis e vetustissima illa
/Fico/ dependent. Non nisi ab ingentibus caespitibus
/Bromeliae Karatas, Pinguin, Acanga/ rel. superantur,
qui fortasse ex quinquaginta annis in vetusto caudice
/Crataevae Tapiae/ aut /Moldenhawerae, Hymenaeae/ aut
/Fici/ firmiter sese insuxerunt et parasiti ipsi parvis rursum
/Jungermanniis/ utpote parasitis locum praebuere in
foliis firmis. Hae /Bromeliae/ parasiticae non eos boni
saporis praebent fructus, quos /Ananas/ humi crescens,
sed foliis praelongis offerunt materiam filo firme ducendo
aptissimam et in multis silvis fontium expertibus aestimantur
a viatore propter aquam, quam in foliorum complicatorum
parte infima asservant, quaeque etsi saepe
insectis et ranis foedata sitientis viatoris potest reficere
vires. In intervallis radicum horum epiphytorum multi
minores consederunt parasiti. Hic conspicies multas
species /Polypodiorum/ e. g. /vacciniifolium, sepultum,/
/tectum, Phyllitidem, Acrostichum serratifolium,/ multa
/Asplenia, Hymenophylla/ et /Trichomanes/ interque ea
/Vohiriam aphyllam,/ stirpem omnino flavam ex ordine
Gentianearum, quae non petit patentia Alpium arva, sed
vetustorum truncorum occultos putridosque recessus.
Sic igitur vere hic cernitur natura ea, quae omnia implet;
quocunque enim vertis oculos, vitam invenies vitalem
et spiritum cuncta impellentem. In umbra virgultorum
luxuriant /Hypoxidis/ bella species floribus flavescentibus
et passim inter saxa species /Amaryllidos/ magnificae
/(A. psittacina, aulica, calyptrata, Reginae),/
inter quas parvae /Cyperaceae,/ uti /Mariscus umbellatus,/
/Dichromena, Cyperi/ complures, caespites /Scleriarum/ foliis
margine acutissimo armatis. Ibi /Graminearum/ variae
eminent species, uti /Pharus/ latis insignis frondibus et
/Panica/ longe ramosa, uti /P. frondescens, divaricatum;/
aliis locis vepres immiscentur late patentes /Marantarum/
lentarum. In madidarum rupium frigidiuscula umbra
/Filicum/ vides diversissima genera, amplis caespitibus
luxuriantia: /Nephrodia, Scolopendria, Marattias, Danaeas,/
/Lomarias,/ alia multa ut taceam. Locis autem
siccioribus /Aneimiae, Cheilanthes, Lindsaeae/ variae
propullulant, ita quidem ut facile dixerim, me /Filicum/
genera nusquam alibi vidisse frequentiora, quam in
silvis illius regionis primitivis. Tum inveniuntur silvae
inferiori immixtae /Acanthaceae/ pulchrae, florum magnitudine
et variis colorum picturis, splendentes atque
in locis humidis /Siphocampyli/ varii, quorum corollae
psittacorum diversissimos colores resplendent. Locis
saxosis et umbrosis apparent variae /Begoniae/ quam
plurimae acido oxalico pollentes, propeque adsunt
/Dorsteniae,/ inter quas subgenus /Sychynium/ receptaculis
mirum in modum pinnatifidis excellit Quodsi
vultum ab humo adtollis ad virgulta silvae inferioris,
tum ad arbores humiliores ac denique ad celsissimas
vestustissimasque, quae silvae dominantur veluti reges,
intelliges in hoc horto magnifice extructo plantarum
diversissimos gradus, alium alio altiorem et ejus superstitem,
esse collocatos nec unquam relictam lacunam,
ex qua liceat affirmare,
~vitae actionem nulla mora progredientem hic vel aliquantulum interrumpt~.
# pagina XIII
Qua in re ratio est habenda uti singularis soli conditionis
et coeli, ita ipsius vegetationis. Etenim illud
animadvertendum est constare per omnem cursum Serrae
do Mar, qui montium tractus maxime continet Pyropoecilos
Granitem, schistosum, Psaronium Syenitem,
saepissime argilla subrubra, gravi, densa, cui est vis
propria multum sugendi fluidi et, ubi magno calori sine
umbra est exposita, obdurescendi. Ex qua causa eas
regiones, quae diutius soli ipsi sunt expositae, plerumque
videmus amittere vim alendi et multos per annos
nihil nisi filices, inprimis /Mertensias/ ut /glaucescentem,/
/pubescentem, flexuosam/ rel. et /Pteridem caudatam,/
quae ibi est pro nostra /Pteride aquilina,/ porro /Cheilanthem/
/repentem, rigescentem/ et /spectabilem/ aut gramina
quaedam, uti praecipue /Tristegiden glutinosam,/
Capim mellado, qui dicitur, posse progignere. Ubi vero
solum argillaceum densa obumbratur silva, ibi non potest
exsiccari eoque magis liquido impletur et manet
foecundum, quo tutior silvae remanet fons nutrimenti
cum propter oceani propinquitatem, tum quia alta arduave
montium fastigia ex aëre detrahunt perennem
liquorem.

Una restat hujus silvae proprietas, ad quam necesse
est animadvertamus: ad id dico, quod ilia, ubi
hominum manu caesa est et solum sibi ipsi commissum,
non illico eadem regeneratur silva altior, sed vegetatio
~singulari formarum successione restituitur~.
Celsae illae et grandaevae arbores, quas nominaveris
quodam modo mediam aciem vel principes in disponenda
silva tropica, nequaquam continuo cernuntur,
ubi solum silvae primitivae securi igneque extirpatae
semina recipit ac denuo virescit. Potius aliae multae,
humiles et cito crescentes antecedunt arbores fruticesque,
uti species quaedam /Aegiphilae, Lantanae, Celtis,/
/Cordiae, Gerascanthi, Crotonis, Sebastianae,/
/Urticae, Allertiniae, Conyzae, Vernoniae, Stigmatophylli,/
/Banisteriae, Oreodaphnes, Nectandrae,/
/Crytocarya laevis, Acnistus cauliflorus, Solana/ et
/Physalides/ complures, /Schinus terebinthifolia/ et /rhoifolia,/
/Gouania cordifolia, Xanthoxylum Langsdorffii,/
/Sloanea ulmifolia, Schmidelia edulis/ rel.

Demum postquam hae plantae fere viginti annos vel
triginta tamquam praesidia locum occuparunt, propriae
apparent silvae altioris et praecipuae formae, quandoquidem
est vero simile earuin semina, quae antea ex
affinitate vento vel avibus allata erant, humum invenisse
parum tutam itaque non provenisse, aut tunc demum
enasci solere paulatim, quum jam umbra obteguntur
et ea adest soli conditio, quae ut prospere procedant
est necessaria. Nescio an quis incidat in suspicionem,
humam quasi quiescere per illam temporis intercapedinem
et assequi maturitatem ad proferendam recentem
silvam altiorem idoneam. Quarum arborum fruticumque
quum multas inveniamus prope ad domicilia hominum,
ubi solum stercore humano bestiarumque et quisquiliis
plus salium aminoniacalium recepit, vero est simile,
hasce plantas magis indigere nutrimentis azoto refertis,
quam arbores silvarum primariarum. Haec silva caedua,
quae excisa et usta silva altiore /(Caa-eté),/ vel, uti
solet nominari, silva virginali /(Mato Virgem)/ oritur,
vocatur in Rio de Janeiro et plurimis Brasiliae provinciis
/Capoeira,/ quae vox mihi videtur corrupta e vocabulis
Tupinambarum linguae /Caa-apoera,/ i. e. silva
caesa. Haec silva caedua, quae haud raro ad consitionem
/Manihot utilissimae/ et /Aypi, Zeae Maidis, Coffeae/
/arabicae, Gossypii vitifolii/ etc. adhibetur, singulari
sua ratione vix centum annos videtur permanere.
Nam frutices illi atque arbores, e quibus primo fere
solis consistebat, paulatim emoriuntur, non umquam redeuntes
et singula verae silvae altioris membra sensim
eorum loca obsident; ex qua ratione, quae plus minusve
in omnibus obtinet Brasiliae silvis primitivis, sponte
elucebit, quid sit, quod silva primitiva
~eo pauciores species arborum~ et praecipue ~eo minus virgultorum~
contineat, quo magis est aetate provecta et denique,
qui arbores quaedam, quas, ut aliae diutius permansurae
apparerent et procederent, antea adfuisse oportet,
nusquam reperiantur. Deinde id potest ex ista ratione
colligi, a vera silva primitiva omni memoria veteriore
usque ad progeniem ejus, quae Capoeira vocatur,
plures intercedere ordines, qui modo huic, modo illi
formae sese appropinquant.
# pagina XIV
Quodsi legitimum harum successionum ordinem
contemplamur, mea quidem sententia laeti aliquid in
eo inest et quod animum efferat atque exhilaret. Etenim
docemur, hic magnam plantarum diversarum copiam
pro suo quamque naturali modo et incipere vitam
et finire, verum ~cunctas has legitimas explicationes~
esse connexas et regi ~a majori quadam lege~,
quae lex scit, quid sit praesens, praeteritum, futurum
nec coecam sequitur naturae necessitatem, sed
respicit singulares, quae vegetationem omnino attingunt,
conditiones, aetatum siccitatem et humorem, citiusne an
tardius plantae radices capiant et in lignum abeant,
num prius an sero fiant maturae et ipsae et fructus atque
alias hujusmodi rationes. Quid est hoc aliud, atque
proprius vegetationis ipsius genius — animus, qui a conditore
mundorum provocatus est, ut terrestris vitae motus
adhibeat ad plantarum prosperitatem et utrumque vegetationem
ac vitam planetae sibi invicem accommodet. Jure
hic afferre liceat =Senecae= verba (Nat. Quaest. VI. 16):
„Non posset autem tam multa tantaque et se ipsa majora
terra nutrire, nisi plena esset animae, quam per
diem et noctem ab omnibus partibus suis fundit.“ Minime
quidem me fugit, esse permultos, qui ejusmodi mutationes
vel actiones in magna naturae scena, licet cernantur
legibus admodum implicatis, prorsus ita soleant
contemplari, uti horologii motus, in quo omnes rotae
unam eandemque sequuntur legem physicam atque omnes
motus una ratione mentique humanae percipienda
possunt comprehendi. Verum mihi quidem rhythmici
illi motus ac mutationes, quae etiam in variis vegetationis
formis inveniuntur, e multo subtilioribus legibus
neque iis mechanicis videntur dependere. Sunt ista
animantia, quae hic systemate belle ordinato una et
eadem laborant ratione atque quasi concurrunt. Omnia
hic fiunt inter amplos illos fines, qui in omnibus vitae
organicae actionibus cernuntur quique perturbationes
quasdam et recessiones a legitimo cursu singulorum
concedunt atque, quae illinc oriuntur mutationes, superant,
componunt, toti adaptant. Hic non vituperaverim,
si quis nos releget ad ideam illam Platonicam (in Timaeo),
qua demiurgus certis organicis actionibus in
cursu mundi proprios constituit ~duces et legatos~,
qui singulorum actiones respiciunt, ordinant, et in
orbem illum concordiae ab ortu individui usque ad
acmen et inde ad finem ejus consociant. Hunc vero
rerum legitimum cursum non possumus non statuere,
nisi forte fatemur, id quod ab omni abhorret sana philosophia,
creatum majoribus quam creatorem extructura
esse virtutibus.
# pagina XV
Sed redibo jam ad propositum, postquam longius
sum digressus nec spero mihi defuturam esse bonam
benigni lectoris indulgentiam, si optavero, ut ipse, qui
mecum tam saepe singulas plantas contemplatur, has
quoque cognoscat sententias, quae mihi de communi
aliqua naturae subortae sunt conditione.

Ad singularem igitur tabulae VI. explicationem
dicendum est, exprimi ea silvam primitivam prope praedium
illud Mandiocca, in australi flexu Serra dos Orgãos,
qualem comite =Thoma Endero= mihi amicissimo
conspexi. Qui praeclarus regionum pictor multas ibi,
quas hic dedimus, arbores, qua est artis sollertia, adumbravit
ac mihi ut picturas illas augerem benigne
concessit.

Est autem haec silva primitiva non ita vetusta nec
major fortasse trecentis quadringentisve annis, quum
multae praeterea species plantarum silvae caeduae /(Capoera)/
hic inter arbores majores natu consederint.
Tota imago arbore, quae rectum et non divisum caudicem
ad septuaginta pedes vel octoginta adtollit, in
duas quasi partes dissecatur. Est illa /Eschweilera angustifolia,/
quae in illis silvis non raro cernitur. Circumdatur
funibus, qui arcte eam complectuntur aut variis
flexibus in ea descendunt. Nolim affirmare, quorum
sint priores generum, sed /Apocyneas/ esse et
/Asclepiadeas/ est vero simile. Funes vulnerati effundunt
humorem album aut lutulentum. Ceterae Lianae magnis,
splendide virentibus foliis insignes pertinent ad varias
species /Banisteriae, Smilacis, Serjaniae/ et /Bignoniae,/
quae lascive sese complexae arborem laqueis non extricandis
constringunt. Paulo altius distendit caespes
/Anthurii glauci/ folia permagna, eque fastigio pendet
/Bromeliacea/ ingenti ambitu, cujus nomen, etsi picturae
singularem quandam impertit praestantiam, nequeo
indicare.
# pagina XVI
Quodsi respicimus eas plantas, quae huic arbori
sinistrorsum adstant, videbis in parte postica in angulo
arborem gracilem /Canella preta (Nectandram mollem),/
cujus ligna saepe ad cistas saccharo implendas
adhibentur. Ante illam conspicis arbusculam gracilem
frondibus angustis et ramulis fastigiatis, est /Xylopia/
/sericea,/ cujus fructus aromate pleni pro /Pimento da/
/terra/ consumuntur. Ad dextram magis versa est /Acacia/
quaedam, cujus cortex magnam partem cinctus est /Clusia/
parasitica. Quarta arbor celsa est /Couratari legalis,/
optima ad construendas aedes materie. Haec arbor,
cujus soror amplior spectanda in altera est picturae
parte, prae se fert caudicem septuaginta vel octoginta
pedes non divisum et tum demum diffunditur in levem
semiglobosam coronam. Efficit cunctanter firmissimum
ae lentum lignum ac, quum tarde accrescat et senescat,
multis obtecta est funibus. Ante /Acaciam/ vides humiliorem
arborem densa coma et cortice claro, satis levi
extructam: est /Ficus americana,/ de cujus ramis flexus
descendunt /Banisteriae./ Ante eam apparent ossa arboris
ingentis dudum collapsae, quae grandes caespites
/Anthurii/ et /Cacti phyllanthi/ amiciunt juvenili ornamento.
Prope /Psychotria cuspidata/ in largis ramusculis
distendit magna folia. In parte antica conspiciuntur
ampla folia /Phrynii zebrini/ et /Heliconia/ quaedam,
quae e humo tenui ac lutosa inter saxa fonte irrigata
emergunt. /Anthurii umbellati/ magnus caespes delapsum
caudicem subputridum tenet. Nec non magnus
/Agaricus,/ e Lepiotarum tribu, hic cernitur gregatim, uti
in humidis nostris silvis. Arbor venusta cortice claro et
fronde pinnata dextrorsum ab /Eschweilera angustifolia/
est /Inga,/ quam nominant Brasiliani /Ingazeiro bravo,/
quippe cujus fructus non uti /Ingae edulis/ comedantur.
Post illam est /Leandra scabra,/ quam arbuscula
juvenilis /Eriodendri lejantheri/ superat, juxta /Palicurea/
et pulchra planta /Pacova Sororoca (Renealmiae nutantis)./
Tum magis ad dextram versus conspicis
bellam palmam silvestrem /Geonomam Pohlianam./ Dextrorsum
in parte antica ascendit /Ficus longifolia/
frondium amplitudine insignis, quae diversissimos fert
parasitos, uti /Caladium auritum, Anthurium glaucum,/
/umbellatum longifolium,/ modo in caudice modo in radicibus.
Idem parasiti et /Billbergiae/ variae /(zebrina,/
/pyramidalis, iridifolia, cruenta)/ sedent in truncis viciniae
jam putrescentibus Etiam adest /Cecropia peltata,/
quae arbor uti excellit candore corticis betulaceo et
ramis leviter flexis lateque diffusis, ita foliis magnis
supra laete viridibus infra candide tomentosis. Late
illa patet per omnes Brasiliae partes atque invenitur,
ubicunque laeta silvae vegetatio luxuriat, quum
prorsus desideretur in regionibus superioribus, montanis,
campestribus. Haec fere sufficiant ad describendas eas
plantas, quae maxime hujus regionis, quam lectori tabula VI.
proposuimus, efficiunt proprietatem, Utinam tu
nos eadem cum voluptate per densa lascivi hujus viridarii
virgulta cogitatione sis consecutus, qua olim praesentes
per illa subrepimus. Tibi hoc certe erit commodo,
quod neque coeli illius ardore nec frequentium
culicum vexaris stimulis, neque aculeorum acie aut /Urticarum/
/Loasarumque/ igni vulneraris et liberatus es
timore ne anguium venenato morsu subito extinguaris,
quas res vere atrocissimas nemo nisi naturae amantissimus
poterit flocci habere.

[[./images/vol1/pars1/tab-vi.jpg]]

**** VII. CAMPI GENERALES JUXTA SERRA DE MANTIQUEIRA, PROPE LORENA, PROV. S. PAULI.
# tab. VII. pagina XVII.
Si jure affirmamus, esse Brasiliam unam ex pulcherrimis
orbis nostri regionibus, simul est dicendum,
esse propterea, quod istic natura diversissimos et quasi
oppositos pulchritudinis modos nostro offerat adspectui.
Nam vel maxima rerum copia, variegata vegetationis
ubertas, summus splendor coeli quaque aetate hominum,
fautoris, perfectissima venustas, quae cernitur in amoenis
terrae lineamentis, in montium fastigiorumque forma,
in distributione aquarum et fluminum, non possent
efficere, ut illam terram pulcherrimam, vel elysium humanum
appellemus, si ubique pari modo essent disposita
ac quasi uno tenore distensa, contra vere est, quod
contendamus, haec omnia in Brasilia non solum obtinere,
sed venusta vicissitudine esse quasi ordinata atque dispertita.
Illud vero non alibi vehementius atque ut ita dicam
potentius potest persentiri, quam si viator e nocte silvarum
primitivarum, quae obtegunt montium Serra do Mar
tractum longe patentem, egreditur in latam vallem inferioris
regni fluvii Paraiba in provincia S. Pauli. Quae loca
quum in itinere nostro attingeremus, videbamur recens esse
nati, ex angusta silvarum umbra prospicientes in apertae
vallis magnificentiam, quae a sole clarissimo illustrata
vegetationem prorsus novam stupori nostro ac
cupiditati obtulit. Paraiba enim fluvius maximam viae
suae partem septentrionem versus transit arva aperta,
qualia sunt, quae jam in [[IV. VALLIS VELLOZIIS ARBORESCENTIBUS CONSITA, IN MORRO DO GRAVIER PROV. MINARUM.][tab. IV.]] depicta explicavimus.
Vallis lata, cujus imum locum occupat, ab ortu Serra
do Mar, ab occasu Serra de Mantiqueira formatur, et
ubi viator, extremis illius montis saltibus relictis, oculos
expeditos primum potest vertere in longinquitatem,
offeruntur ei amoena montium illorum lineamenta. Serra
quidem do Mar in universum spectat a septentrione
ad meridiem, sed singula fastigia et juga, e quibus
composita est, nequaquam uno modo sunt insita, sed
saepe in diversa tendentia quasi permixta sunt. Plerumque
silvis vestita sunt primitivis nec nisi in locis
quibusdam declivibus aut in summis cacuminibus obtecta
campis. Prorsus aliter se habet Serra de Mantiqueira,
quod jugum pars est magnae montium seriei,
quam =Guilielmus de Eschwegius=, vir mihi magni aestimandus,
jure voluit nominari Serra do Espinhaço, quia
instar spinae per interiorem Brasiliae orientalis partem
percurrit et hic illic celsissimis et summis culminibus
totius Brasiliae montes superat. Qui mons raro tantum,
uti in Serra do Mar fere est ubique, consistit pyropoecilo
foliaceo, granite, psaronio syenite, contra
per magna spatia scissilibus montium generibus, pyropoecilo
schistoso et schisto communi, schisto quarzoso
lamellis argyroidis chloaugis permixto, quem
itacolumiten vel caementum flexibile nuncupant, quibus
quidem formationibus caementum quarzoso-argillaceum
ferri partibus perfusum et silicibus fractis commixtum
saepe insidet. Quae formatio dominatur in
valle quoque de qua dicimus. Vegetatio in Serra de
Mantiqueira ipsa est campestris; unde continet gramina,
parvas herbas, frutices. Silvulae non cernuntur
nisi passim in vallium alvo, in locis leniter acclivibus
humidisque aut circa montis radices. Eadem est in ea
regni parte, quam tibi, lector benevole, e pictura
=Thomae Enderi=, pictoris nobilissimi, hic offero. Vides hic
in parte posteriore aliquantum Serrae de Mantiqueira;
lineamenta dorsi tenuia et vallium sinus in lateribus
leniter convexi tenuium herbarum tegmine passim praecincti
apparent perspicue, quum sit coelum valde pellucidum.
Saxa candido colore splendent a sole illustrata
instar argenti propter laminas pyropoecili schistosi.
Sed pulchrum et clarum regionis colorem lithographia
nostra non potest reddere, uti omnino nulla pictoris
sollertia valet imitari coeli tropici pellucidam teneritatem
et splendorem.
# pagina XVIII.
In valli, quae ortum versus a monte excurrit et
maximam imaginis nostrae partem occupat, vides uno
quodam loco eminentes Paraibae fluvii aquas, quum
cetera amicta sint vegetatione. Campi sunt, quos ob
longinquitatem, in quam excurrunt, Campos geraës vocant;
passim autem silvularum Caa-apoam convexae
insulae, quasi ex oceano herbarum, emicant. Maximam
vegetationis partem /Gramina/ efficiunt eam prae
se ferentia indolem, qua campos, qui agrestes ab incolis
dicuntur, formari constat[fn:2]. Haec igitur caespites
componunt inter se seperatos nec in aequabile pratum
contextos, multorum culmorum, glaucos, hirsutos, duos
tresve pedes altos. Interjectae sunt singulae herbae
diversissimorum ordinum, uti, quae pro nobili antidoto
celebratur, /Gomphrena officinalis, Echites/ variae, florum
splendido colore insignes, quae in radicibus tuberosis
principium catharticum recondunt, porro /Lisianthi,/
/Schuebleriae, Callopismata,/ omnes Gentianeae,
floribus grati coloris et herba amarore pollente, /Declieuxiae/
variae corollis albis aut coeruleis, /Oxypetala/
volubilia et /Ditassae,/ foliis strictis florumque minutorum
singulari apparatu insignes, /Cnemidostachydum/
fruticuli, tum parvi /Anonae cornifoliae/ et /A. furfuraceae/
frutices, /Compositarum/ diversa genera: /Wedeliae,/
/Kuhniae, Eupatoria, Mikaniae, Steviae, Vernoniae,/
et quae egregium horum locorum efficiunt ornamentum,
/Melastomaceae/ complures, versicolorum florum splendore
conspicuae, e /Microliciae, Cambessedesiae, Lasiandrae,/
/Marcetiae/ generibus. Porro memorandum
est genus /Camaraeae,/ quod in his modo et assimilibus
locis adhucdum inventum est. Animalium viatori
haud raro obviam veniunt parvi /Dasypodes/ et greges
parvorum /Psittacorum/ neque semel terretur angui in
via jacente e tristi genere /Bothropis./
# pagina XIX.
Domus colonorum singulae, qui in hisce campis
passim habitant, quarumque unam hic delineavimus,
sunt humiles casae, satis illae magnae ad ea, quae
vita solitaria requirit. Sunt istae a septentrione aut a
caecia praeditae protecto (Varanda), nec multa habent
conclavia. Trans aulam, quae plerumque sepe humili
sudium aut plancarum terminatur, est horreum apertum,
quod adhibetur pro culina. Si qui adsunt servi, illi
habitant aut in ipsa domo, aut in casa, quae ad culinam
adstructa est, Ea pars gregis, quae prope ad domicilium
nutritur nec in apertis stabulis coacta noctes
transigit, adhibetur ad trahendum, equitandum, mulgendum,
ideoque omnia praebet, quae ad vitam rusticam
maxime sunt necessaria. Agricultura horum colonorum
maxime cernitur in silvulis sejunctis (Caa-apoam),
in quibus caesis ac combustis /Zea, Phaseoli, Manihot/
/utilissima/ et /Aypi, Gossypium/ et /Coffeae/ aliquantum
seruntur. Novissimis temporibus pauci coloni,
per montosos campos dispersi, herbae /Theae chinensis/
culturae operam dare incipiant. Ad domicilium haud
raro conspicitur hortulus plantis hortensibus consitus
nec usquam plantarium /Musae sapientum/ aut /Musae/
/paradisiacae/ desideratur. Maximae horum colonorum
divitiae sunt boves atque equi. Jam in hac ora longissime
patet bovum vaccarumque cura, unde fit, ut
campi S. Pauli nominentur Campos de Vaccaria, quod
dictum eo saepius auditur, quo magis ad meridiem penetrasti,
ubi constat priusquam ad Brasiliae fines perveneris,
evanuisse paulatim signa vegetationis tropicae
omnemque laborem, nisi quod agri misere colantur,
imponi in pecoribus alendis.

Restat, ut paucis plantas nominem, quae lectori
benevolo in tabula nostra offeruntur. Habes in parte
antica ad sinistram /Callopisma perfoliatum, Gomphiam/
/floribundam, Paspalum conjugatum/ et /canescentem,/
in media tabula /Paspalum eminentem/ et /erianthum/
et /Opuntiae/ fruticem, in parte dextra /Paspalum/
/erianthum/ et /Gomphrenam officinalem./ Palma, quae
in fundo emicat ad sinistram, est /Acrocomia sclerocarpa./

[[./images/vol1/pars1/tab-vii.jpg]]

**** VIII. SILVA PRIMAEVA VIAM PUBLICAM OBUMBRANS, INTER JACAREHY ET ALDEA DA ESCADA, PROV. S. PAULI.
# tab. VIII. pagina XIX
In via ab Jacarehy, quae urbs parva sita est ad
Paraiba fluvium, meridiem versus ad caput provinciae
S. Pauli, mox recedis ex regno hujus pulchri fluminis,
unde intres regnum Tieté, qui undas fuscas Cocyto similes
suronotum adducit magnis fluviis Parana et Paraguay.
In universum quamquam eadem est hujus plagae indoles,
atque ejus, quae magis ad septentrionem vergit,
tamen plures quam expectas inveniuntur silvulae Capões,
modo silvae altiores amiciunt colles montesque,
qui amnium illorum aquas sejungunt. Ejusmodi silva
primaeva lectori benevolo in hac tabula est oblata.
Habet illa multas arbores et altitudine et senectute insignes,
quarum magnam partem trecentos annos et ultra
natam esse non abhorret a probabilitate. Caudicum ac
frondis habitus persimilis est illius, quem jam designavimus
in silvis primitivis; quamquam mihi non illam
formarum varietatem atque frondis florumque elegantiam
videntur prae se ferre, qua silvae primitivae prope
Sebastianopolin adeo excellunt Maxime hic desunt
largae istae formae fruticetorum et funium, qui in illis
regionibus circa multos caudices, veluti scalae circa
malum, tensi apparent. Nec par est varietas iu ligno
inferiore et plantis, quae inter illud accrescunt, herbaceis,
ita ut /Filices/ modo eadem copia luxuriare atque
lascivia dixeris. Id quod nemini videbitur mirum,
qui cogitet, hanc silvam jam extra capricornum esse
sitam itaque extra illam regionem, in qua flora non
solum magnitudine, copia, ubertate, verum etiam diversissima
eminet singularum formarum varietate. Solum
minus quam in illis nemoribus scatet humo et saepe
prae se fert supra saxa pyropoecili schistosi stratum
luti gravissimi, subrubri, quod crassitatem sex vel octo
aut plurium pedum ostendit.
# pagina XX
Hac oblata opportunitate liceat adjicere, me non
hic solum, verum in multis quoque aliis silvis, quae
inter aequatorem sitae sunt et circulum capricorni, reperisse,
tenuem illam nigramque soli materiem, quae
humus hortulana solet nominari, quaeque e plantis bestiisque
putrescentibus solet generari, in universum
longe non tanta adesse copia, quanta pro frondis multitudine,
quae hic perpetuo decidit et arborum, quae hic
permagnae putrescunt volumine, possis expectare. In
nonnullis quidem locis maximeque ibi, ubi magna saxa
protendunt, quae rimas efficiunt et scissuras, vere saepius
illae inveniuntur humo tenuissima et fertili impletae,
sed multis aliis in locis desideratur humus et vegetatio
ipso solo argillaceo provenit. Quod vero animadversum
est, pulcherrimam ac nobilissimam vegetationem,
licet plane careat humo, tamen laete vigere
calore, luce, aqua faventibus, id quod in aliis quoque
intra tropas regiones, uti in imperio Mexicano, potest
videri, illud nos debet monere, ut in physiologia caute
de plantis alendis cogitemus ac judicemus. Omnino dixerim,
humi copiam, quam per Brasiliae tropicae regiones
in reliquis soli generibus insitam esse cognovi, vix
posse conferri cum magnitudine et senectute silvarum,
quae istic florent, primitivarum. Unde non videtur mihi
a vero alienum, humi ibi progenitae magnam pro ratione
partem pluviis tropicis deduci de montibus in rivos,
qui nescio an inde saepe ferant aquas fusci coloris,
atque alteram partem humi propter magnam vim
caloris tam celeriter dissolvi, ut non amplius nigra illa
carbonis plena massa relinquatur, cui in nostris quidem
regionibus soli adtribuimus fertilitatem. Quae si non
ita se haberent, non possemus non in densissimis mile
annorum silvis humum deprehendere plures orgyias profundam,
quum tenue modo soli stratum efficiat. Denique
ex illa re colligam, regiones non multas, quae
humi strato admodum valido excellunt (uti complures
Belgii plagae), eam accepisse potius, massis quibusdam
mineralibus discretis, aut magnis antiquitatis mutationibus,
uti congerie post diluvium, quam deleta aliqua
priore vegetatione.
# pagina XXI
Jam vero ab hac digressione redibo ad descriptionem
silvae hujus primitivae accuratiorem. Ubi arbores
non ita sese componunt et ramorum brachia extendunt,
ut supra evadat densum frondis umbraculum et
soli, qui alias non nisi parce penetrat per spissam foliorum
copiam, frequens datus sit aditus, ibi argillae
stratum exsiccando discinditur; et simul ac pluviae tropicae
magno impetu per rimosa ruunt, solum divulsum
diluitur, unde haud raro accidit, ut singulae arbores
in terrena parte directo secta, columnae simili, videantur
insistere. Cui botanico tempus esset et opportunitas
haec loca profanda accurate perscrutandi, is haud
dubie muscum aliquem rarum et adhuc ignotum muscum
hepaticum detegeret. Verum cum nobis non esset licitum,
ut diutius versaremur in grato horum nemorum
frigore, non nisi majores plantarum formas accuratius
paulo potuimus contemplari. Quae arbor in media stat
pictura in sejuncto, de quo diximus, argillae strato,
est /Guatteria ferruginea,/ cujus folia magna multum
diffundunt umbrae et, si juvenilia a sole illustrantur,
propter ferrugineum tomentum auri instar lucent. Magis
ad dextram in parte postica est /Lecythis/ fusco cortice
vestita et e loco longinquiore cavatur nemus variis gracilibusque
et celsis arboribus ita, ut spissam efficiat frondis
porticum. In parte antica supra virum, qui de monte
equo vehitur, conspicis densam frondem /Pomatii oppositifolii/
et in altum magis frondes pulchre pinnatas
unius ex magnificentissimis silvae arboribus, /Moldenhaverae/
/floribundae,/ cujus flores aurei inter pluviae
tempora splendidissimis silvae primitivae ornamentis
sunt adscribendi. Longius ad dextram ascendit caudex
veterrimus /Fici longifoliae,/ quae jam celsissima extendit
demum ramorum brachia, contra in parte inferiore
multis parasitis, uti /Anthurio glauco,/ praebet domicilium.
Ante illam palma angustifolia /Bactris setosa/
diffundit frondium coronam. In parte antica ipsa in
eodem latere variae /Filices/ saxa inter ac terrae ruinas
luxuriant. Prope species, quae nondum descripta
est, generis /Phrynii/ dimittit folia magna et oblonga.
/Thalia/ ostendit largam florum paniculam et densus
frutex /Solenae bullosae/ Vell. explet aliud hujus partis
spatium, quod ingentia folia multifida /Anthurii digitati/
relinquunt, quod declinat de trunco emortuo,
denso musco et parvis parasitis circumdato.

Jam si a dextra parte spectamus ad sinistram, occurrant
nobis duo caudices graciles, quorum unus est
/Mayna brasiliensis,/ alter /Talauma ovata./ Jam sequitur
caudex vetustus /Fici doliariae,/ quae a Brasiliensibus
/Gamelleira/ appellatur, quod e ligno molli et tamen
denso solent secare magna dolia. Caudex summus
arcto filicum dependentium serto est coronatus et infra
cinctus parasito fruticulo alius /Fici./ Ad eum inclinat
se tenuis caudex /Eugeniae Mikanianae./ Retrorsum
est caudex /Ingae edulis,/ cujus partem infimam complectuntur
flexus foliorum densi /Alloplecti,/ pulchris
floribus puniceis ornati.
# pagina XXII.
In parte antica conspicimus frondes late dispersas
/Pteridos Plumieri;/ folia ampla /Philodendri cordifolii,/
/Ingae/ arbusculam, dense frondosam, fruticem /Piperis umbellati/
et /Acanthaceam/ formosam, cujus florum spica
prismatica purpurae venustissimae augetur colore perviridi
fruticis, /Ingae communis,/ qui post eam sese
extendit.

Haec autem sunt, quae de habitu hujus regionis
potuerunt explicari. Jam si paucis debeam exprimere,
quomodo conspicati istam silvam eamque permigrantes
fuerimus commoti, haud negaverim rudem eam, tristem,
inhospitalem nobis apparuisse, veluti in ilia gravis
ferusque priorum incolarum etiam tunc habitaret animus,
qui, oriundi e gente Caryôs vel Guarûs, hodie
Mikanianaearmis colonorum Christianorum pariter atque dira
variolarum siceraeque pesti liberae nationis privati sunt
potestate nec nisi disjecta membra ac manca inter Christianos
morantur. Ite totae gentes umbrae instar pereunt,
et quod de singulis egregie dicit Thebanorum
vates: /τί δέ τις; τί δ' οὔ τις; σκιᾶς ὄναρ ἄνθρωπος,/ id
valet de magnis quoque populis: nullum eorum restat
vestigium, atque illorum Indorum ossa putrescentia jam
umbrosa silvae caligine obteguntur, quae, quantum vitalis
plantarum vis superet hominum fragilitatem, luculenter
testatur.

[[./images/vol1/pars1/tab-viii.jpg]]

**** IX. ARBORES ANTE CHRISTUM NATUM ENATAE, IN SILVA JUXTA FLUVIUM AMAZONUM.
# tab. IX. pagina XXII.
Ut non putaverim ullum esse sana mente extructum
hominem, cui non acciderit inter hujus vitae limites, ut
sive fortuna sive consuetudine usuque inveniret alium
quendam mortalem, qui ipsum et ratione et oratione
adeo commoveret, ut sempiterna ejus imago infigeretur
pectori, ita simile quoddam potest evenire in rerum
natura mentis illius experte; nam res aliqua, licet careat
lingua, sensu, mente, tamen nos potest percutere
tam vehementer tamque firmam in animo relinquere memoriam,
ut haud vehementius illud fieri soleat ah excelso
aliquo et sublimi hominis ingenio. Animus mortalium
ex sui ipsius conscientia, quasi e centro, emanans diffunditur
in quaslibet naturae partes atque, quae eum cingunt
res et corpora, iis addit vocem, qua loquantur, et pectus,
quod pariter atque ipse vi cupiditatum, aut amoris aut odii
commoveatur — atque ita vox illa rerum veluti externa
ipsius imago in animum humanum reversa eum docet
erigitque, unde fit, ut quos sensus cogitataque homo
ipse de suo transtulit in res extra se positas, ea in
ipsius pectus regressa augeantur multis et amplientur,
veluti sententiae cogitationesque alterius, quas lingua
scriptove percipimus.

Haec animi cogitata, lector amice, tibi ut enuntiem
cogor interno quodam impetu, quum offeram oculis
tuis imaginem vetustissimarum illarum arborum, quas
quondam adspexi ad flumen Amazonum. Hodie quoque,
postquam multi anni praeterierunt, adspectu illorum grandis
aevi gigantum eodem modo me sentio perculsum,
atque vultu ingentis alicujus hominis; hodie quoque me
alloquuntur animumque implent pio quodam timore, hodie
quoque in pectore excitant tacitam illam admirationem,
qua tum tenebatur animus. Haecce admiratio similis
est amni lato profundoque, ejus fluctus sunt mentis
humanae cogitata, sunt pectoris sensus non omnes enuntiandi
verbis; quae cogitata ipsa et sensus perducunt
mortalium animos in aeternum illud et infinitum numinis
summi imperium, ad quod non nisi cum sancta piaque
penetramus reverentia. Hoc est illud /θαυμάζειν,/ quod
=Plato= dicit initium esse philosophiae[fn:3] quodque ego
dixerim etiam ejus esse extremum. An forte audax illud
mentis tentamen scrutandi, quid sit summum et absolutum,
quinam mundi fines, qua ratione regatur a Deo,
unde sit orta materia, quid bonum ac malum quoque
modo invaserit genus humanum — plura proficere atque
validius esse credideris, quam timorem illum reverentiae
plenum et sanctam illam admirantis animi divinationem?
Haec nos captos tenet non in arguta quadam
meditatione, sed in pio conceptu, tum quum animos
patefacimus illi ipsi et ingenti omnium rerum appulsui,
quotquot Deus extra nos collocavit atque haud dubie eo
consilio, ut alloquio tangant mentem animumque perstringant
hominum per ignea divinae aurae flamina, illius aurae,
quae ubique regnat, creat, auget, quae, ubicunque
quis offert aurem, sonora voce auditur! Hujus philosophiae
me quidem esse sectatorem et libere confiteor
et audeo hicce enuntiare; etenim postquam verum cognoscere
et res divinas altius penetrare diu studui
atque ea, quae solet esse probi juvenis industria, in
siccis rupibus vel arenosis meditationis syrtibus haesi;
impulsus vero ab interno quodam impetu, qui non ex sola
mente, sed ex cuncta animi mei indole oriundus inprimis
nutriebatur atque intendebatur — ab hoc impetu, quasi
a Dei, quae in me insita est, conscientia, deductus sum
ad illam Platonis admirationem atque ex hoc limpido
fonte sitiens pectus hausit dulce levamen et validam
animi remissionem.

Noli mirari, amice lector, quod ejusmodi verba
hicce invenias neque indigneris, quippe cui non nisi
raro sit licitum certos investigandi limites transgredi
ac tecum de iis agere rebus, quae nos reddunt tranquillos
corroborantque pectus et in magna hujus orbis
fragilitate et miseria fere solae hominibus possunt dare
solatium.

Die quarto mensis Octobris anno 1819 cum =Spixio=
meo itineris socio et compluribus Indianis comitantibus
egressus sum e Villa Nova de Rainha ad fluvii Amazonum
ripam australem sita, quam vulgo nominant
Topinambarana, versus meridiem, ut in silvis primaevis
vagantes herbas colligeremus. Primo parva lintre
per canales profundos, qui propria vegetatione silvae
Ygapô (silvae inundatae) coronati sunt, vectis patefacienda
nobis erat via per labyrinthum humilium virgultorum
et arborum funibus aphyllis connexarum, quae
hasce conficiunt silvulas. Ab initio se offerebant variae
arbusculae /Licaniae, Walleniae laxiflorae, Cybianthi/
/penduliflorae, Eugeniae egensis/ et aliae ejusdem generis
species foliis parvis extructae, /Nectandrae canescentis,/
/Anonae tenuiflorae/ et /foetidae, Duguetiae/
/Spixianae, Godoyae gemmiflorae, Phellocarpi Amazonum,/
/Drepanocarpi floridi/ et /Cristae castrensis,/
/Hecastaphylli Monetariae,/ variae /Ingae/ species, /Ilicis/
/Macucu, Blakeae quinquenervis, Gustaviae augustae,/
/Sagoneae palustris/ etc. In pluribus locis invenimus
sarmenta densa, validis aculeis armata illius
/Smilacis,/ cujus radices constat venire nomine Salsaparilhae
lisbonensis, inter quae arbor Caeao /(Theobroma Cacao)/
diffudit ramos foliis directis praeditos;
hanc superavit /Bombax Munguba,/ de cujus ramis illo
ipso tempore magnae et oblongae dependebant capsulae.
(Haec vegetationis forma lectori benevolo apparebit
maximam partem in [[I. SILVA IN RIPA FLUVII AMAZONUM, CAA-YGAPO INCOLIS DICTA.][tabula I]]). Illa autem ripae silva
non nisi ab /Hydrochoeris Capibara/ et magnis /Crocodilis/
/nigris/ videtur amata, quorum illi nobis adpropinquantibus
pavidi recessere in ripae virgulta, haec
vero dira amphibia intrepida et vasto rictu anhelantia
circumnatabant et eo tristiora reddebant atque horridiora
haec deserta, ubi animus continuo metum inter
et cupiditatem vacillat. In his canalibus postquam fere
duo milia passuum ab amni ipso eramus remoti, iis languidioribus
ad terram ascendimus in silva, quae toto
habitu ab antecedentibus discessit. Indiani clamabant:
„Aique Caâ-etê,“ „haec est vera silva, primitiva.“ Erat
hic gravis quaedam obscuritas ac frigus salubre, quum
ingentis ambitus arbores nec nisi jam altissimae comarum
coronas distendentes ita essent inter se arcte denseque
contextae, ut soli rarus pateret aditus. In primis
vero videbatur mirum, quod hic humiliores ligni
inferioris arbores fere plane desiderabantur atque solum
paene omni graminum herbarumque carebat tegumento.
Illos gigantes perspicue apparebat tamquam invidos
non alii praebere locum vitamque vegetationi,
quum fastigiis altissimis fere ad centum pedes in aërem
diffusis detraherent plantis aetate formaque minoribus
lucem ad vitam illis et vigorem necessariam. Aliquantum
deinde in interiores terrae partes progressi tandem
ad illas penetravimus arbores, quas tibi, lector benigne,
in hac tabula proposuimus, Hicce videbar intrare templum
magnificum, non illud extructum hominum opera,
sed quod magnus naturae auctor, quod Deus ipse confecisset,
ut spectantium pectora sancto impleret concuteretque
praesentis numinis horrore. Quo solet animus commoveri
sensu pio ac divinanti, ubi in quiete solitudineque
noctis verto oculos in coeli immensam profunditatem
et siderum copiam non numerandam, eodem sum
affectus in sublimi hoc nemoris delubro, cujus quasi
validissimae columnae tres eminebant caudices, quales
equidem non unquam antea eram conspicatus. Viva
potius videbantur saxa, quam arbores; nam per magnam
caudicis superficiem nudae foliisque carentes tantum
remotae a solo distendunt brachia frondibus coronata,
ut foliorum forma non jam posset bene dignosci. Ideo
non erat frondis caducae citoque praetereuntis ubertas,
quae et me et nos omnes admiratione implevit, sed
ingens moles ac copia firmae partis atque constantis,
vasta ligni dimensio. De tali et tanta naturae magnitudine,
de hac auctoris potestate, de ista vi et constantia,
quae singulorum vitae est insita, ut per remotissima
durare possit tempora, nihil neque audivi unquam
neque animo divinavi. Saepius jam mihi in nemorum
solitudine in mentem revocaveram dictum illud
praeclari Brasilianorum oratoris: „aliquid amplius invenies
in silvis, quam in libris;“ saepe mecum cogitaveram,
non esse in silva aliqua ullam arborem sive
humilem ac modestam sive altam ac superbam, quae
nos non impelleret ad sublimes animi agitationes. Omnis
arbor est liber, omne folium doctrina, omnis flos eruditio,
omnis fructus spes, omne semen largus fructus.
His fere agitatus sum sententiis, quum magnifica illa
conspexi nemora; potissimum vero arbores istae, quarum
ambitu plurium milium indicabatur aetas annorum,
commonebant temporis ejusque spatii infiniti atque vitae
omnes aetates implentis omnesque metientis periodos.
# pagina XXV.
Tres illae arbores giganteae mihi unius ejusdemque
videbantur esse speciei. Caudicum pars ima, in
ingentes erat extensa tumores, qui haud dubie antea
radices horizontales jam, id quod fere plus minusve
in omnibus solet esse grandaevis arboribus, ad altitudinem
viginti pedum assurgebant, ita quidem, ut caudex
in hac demum celsitate formam cylindri prae se
ferret. In solo ipso ligni fundamentum tum planum tum
convexum adeo sese extenderat, ut per spatium satis
amplum terra haud amplius appareret et in area te
stare non aeque contabulata putares. Hae radicum
partes in quibusdam locis e diversis caudicibus congressae
quasi coaluerant. Area celsissimam cingens
arborem, quae hoc modo lignorum tegumine vestita
erat, plus centum quindecim pedes in circuitu comprehendebat;
illa autem non circuli figuram prorsus aequabat,
sed in una parte caudici erat propior quam in
altera. In caudicis parte paulo altiori tumores, qui
antea erant radices, adeo exibant, ut inter ipsos manerent
sinus octo pedum ad duodecim. Quum novem
qui nobiscum erant juberemus Indianos arborem ulnis
complecti, illi non sufficiebant, sed quindecim homines
ut hoc fieret fuissent necessarii. Caudicis ambitus hic
fere octoginta quatuor pedes, et altior, ubi forma est
cylindrica, sexaginta assequitur, diameter vero circa
pedes undeviginti vel 2736 lineas, semidiameter 1368
lineas parisienses.

Jam vero prima quaestio, ad quam solvendam vastis
arborum dimensionibus compellimur, est illa: quot
annos fere agat ejusmodi arbor? Hoc ut certo exploremus,
una modo patet via, numerandi annui incrementi
circulos; sed quum illud a nobis sit alienum, acquiescere
necesse est in communi nec ea ob hanc ipsam
causam certa computandi ratione. Nam etiamsi exploratae
essent et constitutae dimensiones, quas arbor unius
speciei eodem temporis spatio ac pari conditione externa
est assecuta, tamen inde nihil, quod absolutum esset et
verum, posset colligi, quoniam his quoque rationibus non
eandem esse annui incrementi circulorum crassitatem
patefactum est. Interdum enim conspiciuntur arbores,
quae quamquam proxime sibi adstant et eodem circulorum
numero parem prae se ferunt aetatem, tamen
caudicis ambitu dimidia parte et plus sunt diversae,
quatenus una terrae nutrimento et lucis aërisque aditu
altera magis erat adjuta. Eodem modo has tres quoque
juxta positas arbores pares putaverim fuisse aetate, quamvis
diversa essent dimensione. Neque magis, si partis
ex imo nobisque patenti caudice aut potius ex collo
radicis discissae longitudinem dimensi circulos annuos,
qui in illa apparuissent, numerassemus, explorari quidquam
potuisset. Etenim in hac ima parte circuli annui,
quia caudicis basis haud ita justo modo solet sese
distendere, non sunt valde perspicui saepeque admodum
inaequales et omnino angustiores et arctiores, quam
in parte caudicis cylindrica. Quodsi horum conditionem
ad omnem caudicis crassitatem referremus, nimia
inde conficeretur senectus, quum eorum latitudo hic vix
$^{1}/_{4}$ lin. paris. major esset censenda. Praeterea caudicis
circulos annuos constat ea aetate assequi summam latitudinem,
qua arbor accedit ad pubertatem, i. e. ea periodo,
qua in omnibus ramis et surculis flores profert ac fructus
ideoque validissimo impleta est turgore vitali. Aetate procedente
circulorum minuitur latitudo, id quod cum incremento
pro ratione debiliori et minori ligni creatione, tum
aucto mutuo pondere efficitur, quod apparet esse vehementius,
quum intimi iidemque vetustissimi circuli adeo
obduruere ac cellulas substantia cellulosa ita complevere,
ut recentium cellularum pondere non amplius queant comprimi
ideoque has quoque majori quadam vi retro cogant.
Denique in hac re non est negligendum, arbores tam
immensae vetustatis plures quoque potuisse perdurare
periodos, quibus modo latiores addant circulos incrementi
modo angustiores. Ex his igitur elucebit, nos habere
non nisi numero circulorum annui incrementi perspecto
certam rationem, arborum, de quibus dicimus, constituendi
aetatem, praeterquam quod circulorum latitudines,
quas diversae illius regionis offerunt arbores, inter se
comparemus indeque aetatem definiamus. Jam quum
detexerim, annuos circulos inter 1 lineam, $^{1}/_{2}$ lin., $^{1}/_{3}$
lin., $^{1}/_{4}$ lin. variare, colligere possimus, arboris corpus
ligneum quotannis (i. e. anno comparato cum anno)
$^{1}/_{2}$ lin. par. auctum esse, et quum semidiameter = 1368
lin. constitutus sit, inde aetas 2736 annorum evadat. Qui
calculus si probabilis videretur, aequalis esset haec arbor
Homeri aetati et Pythagora florente (584 a. Chr. n.) jam
egisset annum 332. Sin vero circulos annui incrementi uno
cum altero collato $^{2}/_{3}$ lin. crassos esse statueremus annos
haberemus 2052, si vero $^{1}/_{3}$, illico senectutis augmentum
duplicatum evaderet, annorum ingens numeras 4104.
# pagina XXVII
Jam quod adtinet ad ligni quantitatem, quod inest
in hac arbore gigantea, illa tum demum accurate
poterit constitui, ubi et caudicis et ramorum ramulorumque
explorata fuerit longitudo et crassitas, id quod
mihi propter rerum conditionem non erat licitum. At si
pro universo adspectu ponimus, arboris cylindrum ad primum
usque ramum fuisse 70 pedes longum et in media hac
extensione 16–17 pedes crassum, possit colligi, caudicem
solum 15,000 continuisse pedum cubicorum ligni,
neque a vero videtur abhorrere, omnes ramos ramulosque
una cum caudice 25,000 pedum cubicorum ligni
effecisse. Pondus specificum duorum ligni bene exsiccati
generum ex ordine Leguminosarum, cui hanc arborem
adtribuendam esse suspicor, ex iis, quae sunt
explorata, fuit = 1,044 et 1,260; sin vero lignum viride
erat ac succis large impletum, compositum cum
aliis et densis ligni generibus uti ligno /Robiniae Pseudoacaciae/
quod vel aridum = 0,904 habet pondus
specificum, certo ponderis specifici = 1,35 est ducendum;
unde sequitur, 25,000 pedum cubicorum hujus
ligni $^{35}/_{100}$ gravius esse quam aquam = 2,400,000 libras.
Jam si ex iis, quae =Schoedlerus= et =Petersenus= aperuerunt
de chemicis lignorum variorum substantiis, medium
statuimus terminum inter maximum et minimum,
scilicet constare lignum e
| 50 | partibus | principii | carbonacei, |
|  6 | 〃       | 〃        | hydrogenii, |
| 44 | 〃       | 〃        | oxygenii,   |
in hoc uno corpore vegetabili
| 1,200,000 | librae | principii | carbonacei, |
|   144,000 | 〃     | 〃        | hydrogenii, |
| 1,056,000 | 〃     | 〃        | oxygenii    |
continerentur. Quod si combureretur vel potius, quod
continet principium carbonaceum et hydrogenium, requirerentur,
ut hoc posset fieri, omnino 4,294,467 librae
principii oxygenii, 1,056,000 ex arbore petitae
et 3,238,467 (vel 1,132,331,000 modii) ex aëre, quarum
3,140,000 cum principio carbonaceo, 1,154,467
cum hydrogenio coirent. Ex hoc incendio provenirent
4,340,000 librae sive 1,100,000,000 litres (modii) gas
acidi carbonici et 1,298,467 librae aquae. Denique si
contendimus hujus ligni ardorem, i. e. facultatem caloris
effundendi eandem esse, atque ligni faginei vel fraxinei,
cujus constat unam libram posse 33 libras aquae
ab primo gradu usque ad centesimum calefacere, hac
una arbore 79,200,000 librae aquae possent converti in
vaporem. Incendio igitur aliquot tantum horarum ingentes
hae acidi carbonici et aquae ederentur quantitates,
quum arbor ipsa, ut illas copias in sese reciperet,
plurium egebat milium annorum. Quidquid continet
principii carbonacei hydrogeniique, non poterat nisi forma
acidi carbonici et aquae penetrare per aditus organismi
fierique assimile. In arbore autem non inest tantum
principii oxygenii, quantum desideratur, ut cum hydrogenii
parte, quam eadem comprehendit, sibi associata
deinde mutetur in aquam. Quo igitur abiit principium
oxygenium? Oxygenium, quod inerat in acido carbonico
inducto, volumine omnino par est volumini, quod
implet acidum carbonicum incendio effectum; ideo circa
1,000,000,000 modii ab hac arbore sunt perspiratione
editi atque, aëre salubri materia impleto, multis animantibus
prope arborem spirantibus praebebant pabulum vitae.
Sic illa arbor per infinitos annos, tum suum ipsius
corpus stabiliret firmaretque, etiam aliorum auxit vitam
atque adjuvit.
# pagina XXVIII.
Quis est, qui haecce secum contemplatus non maxima
percutiatur admiratione! Nam, si ejusmodi conspicimus
ingentis molis corpora, id debemus praecipue cogitare,
omnes has materias, quae jam lignum efficiant sui generis
et propriae qualitatis, ab initio elementari forma semini
germinanti inditas et, quae inde orta est, arbori oblatas
ab hac demum mutatas, consociatas et forma vegetabili
esse expressas. Haec igitur admirabilis materiae
quantitas per unius vitae halitum eumque plantae mutae,
coecae, obtusae transiit in organismum atque imperio
animae vegetabilis in occulto agitantis induit certam
indolem atque vividam. Ille autem animus vitalis, qui
in tenui arboris atque exiguo inclusus est semine, per
tot saecula semper eodem modo viguit atque ordine: ille
protulit novas cellulas et vasa, nova folia, recentes flores,
fructus per omnes annos continuos, nec impeditus in
agendo nec retardatus quacunque vi externa, quae per
spatium annorum 2000 et plurium illum adtigerit. Quum
innumerae plantae prope illam perirent, quum amnis
cursu varie commutato novas formaret insulas et priores
auferret ripas, quum omnes vitae humanae vicissitudines,
partus, mortes, lacrymae, voluptates, copia, fames,
mixtim circa gigantem repeterentur, ipse semper
idem mansit atque incolumis. Totae Americanorum gentes
immanes illae ac lucifugae, dum vivebat illa arbor,
et prodierunt et non relicto vestigio extinctae sunt.
Quin immo — qua cogitatione vehementissime sum
commotus — haec arbor jam validissima solitum singulorum
vitae modum superaverat atque virili florebat robore,
quum Christus est natus, et, quae deinde in religionibus
hominum aut labefactata sunt aut mutata quaeque
istinc secuta, martyrum dolores, Christianorum calamitates,
furores perversi, novae rerum privatarum publicarumque
conditiones, populorum pugnae ac bella, nova
eruditionis humanae incrementa, haecce omnia sunt
facta, quin arbor ista in domicilio secreto esset ullo
modo affecta: sic igitur etiam in parvo nostro orbi,
uti in coelo varia sidera sua quodque natura impulsum,
diversa meant cursitantque corpora et animi, neque unum
ab altero tardatur aut impeditur. Sed haec hactenus.

Multos enim, qui haec legerunt, cujus generis, cujus
plantarum speciei haec ingens sit arbor et ejus sorores,
putaverim jam me interrogare? Sed tamquam ingens
haec naturae filia etiam hominis illudere velit imbecillitatem
atque pusillitatem, non possum ire inficias, me certum
ejus fugere nomen neque aliud quidquam posse de illa
a me afferri, quam quod ex Indianis sum expertus. Hi vero
appellabant illam /Jataí/ et /Jutaί,/ ut sim dubius, num
/Hymanaea Courbaril/ an /Outea gujanensis/ Aubl. debeat
intelligi. Folia autem de ingentis altitudinis arbore
telo dejicere non potui neque inveni in solo
jacentia, uti non magis flores fructusve et, quum caudex
muri instar assurgeret atque omnibus vacuus esset funibus,
prorsus fieri nequivit, ut in eo ascenderemus. Indiani
enim, ubi in caudice quodam crassissimo debent
ascendere, hoc funium ope, qui illi adhaerent, saepius
solent perficere. Sed in hac arbore prorsus non conspiciebatur
funis; in vicina modo apparebat funis vel
potius arbor funium, quae in immensam altitudinem caudicis
lateribus adstricta magnis brachiis illam complectebatur,
uti fere capreoli plantae herbaceae circumdant
tenuem scipionem. Verum hoc quoque sarmentum,
arbor viri corpus superans crassitate, jam emortuum dependebat
de caudice vetusto, foliis orbatum ac semiputridum.
Quod quum accuratius inspiceremus, cum
magna nostra admiratione non unum esse vegetabile
intelleximus, sed duo, funem, cujus ipsius brachia cingebant
arborem, et parasitum in fune insidentem, /Clusiam/
/albam,/ cujus arboris notum est esse singularem proprietatem,
ut caudicis superficies ita sese insinuet aliis arboribus
et per illas sese distendat, uti /Boletus destructor/
per trabes putrescentes. Haec vero /Clusia/ per omnem
funis superficiem circumcirca paulatim effusa ingentem
effecerat fistulam atque illo quasi jugulato se
ipsa fundamento abrepto sensim interemit.
# pagina XXIX.
Quod autem praeter emortuum hunc funem et parvas
aliquot /Ficos,/ quae foliorum elegantium dimorphia
sunt insignes, prorsus nullos in his vetustissimis arboribus
invenire potuimus parasitos et hae quasi omni
illuvie cernebantur vacuae, ita videtur esse declarandum.
Qui funes alias in silvis primitivis ex arboribus
dependent easque variis flexibus obtegunt, admodum
raro a solo sursum crescunt, sed tantum non omnes
deorsum tendunt, quum aves aliaeque bestiae eorum
semina in ramis superioribus cum stercore emiserint,
unde solum versus se explicaverunt. Jam quum harum
arborum corona et altissima sit et densissima, bestiae
extrema modo tangunt, ubi, si semen exciderit, rarissime
tantum constantem ligni partem, plerumque folia occupat;
quae quum brevi post decidant, simul recens
perit plantae germen, quod fortasse e semine exierit.
Haec videtur esse causa praecipua, quod non ii funes et
Lianae hicce apparebant, qui alibi de alto solent descendere.
Illi vero, qui a humo adcrescunt, ideo hic non poterant
succedere, quia comarum velamen nimis spissum
est atque omnino quodque genus ligni inferioris in aeterna
hac lucorum nocte parum potest vigere. Unde
perpaucas conspiciet lector ligni inferioris plantas in
hac regione, nisi quod sepes /Marantae arundinaceae/
cernitur in parte sinistra et aliquot /Aroideae/ in humida
quadam soli caverna. /Eugeniam muricatam,/ quae juxta
celsissimam arborem assurgit, probabile est per animal
aliquod lactarium, fortasse simiam, ibi esse consitam.
Est illa circa ducentos annos nata et alibi magna videretur
arbor, quum hic prope gigantem milium annorum
frutici sit similior. Hoc quoque discrimen inter
majores natu plantas ac minores, quod hic deprehendimus,
nobis singulare edit praeceptum, in hac nostra
rerum natura etiam, quod magnum est, pro majore parvum
videri et, quod vetustum, pro vetustiore haberi recens
natum, atque in natura rerum omnia omnino ita esse
comparata, ut quae de iis praedicemus non sint nisi in
relatione, ideoque corpus quocunque sit nihil et inane
ducendum. Itaque est utique animus, qui omnia regit,
cui omnia sunt obnoxia, qui quamvis tenui velatus
atque infirmo corpore, omnium rerum mutua conditione
superior cuncta, quae in spatio apparent, vincit mutatque
et in suum commodum transfert.
# pagina XXX
Quotquot terra alit nutritque animalia, nullum est,
quod illi antiquitatis giganti vim possit inferre, nisi
~homo~; hic vel validissimum et antiquissimum caudicem
ferro potest prosternere, hic valet omnia, quibus circumdatur,
immutare; verissime enim simul et gravissime
=Sophocles= (Antigon. v. 332):
#+BEGIN_QUOTE
/Πολλὰ τὰ δεινὰ κοὐδὲν ἀνθρώπου δεινότερον πέλει./
#+END_QUOTE
At ubi, quamvis illustris omnium rerum victor, de
se ipso cogitat inque se inquirit, quis sit et quid iste
Prometheus, nihil ei relictum est, nisi, de qua jam
diximus, admiratio atque, si quidem contigerit, de hac
sui admiratione ad illud procedet, ut se Deorum esse
progeniem sibi persuadeat.

[[./images/vol1/pars1/tab-ix.jpg]]

**** X. SILVA AESTU APHYLLA, QUAM DICUNT CAA-TINGA, IN PROVINCIAE BAHIENSIS DESERTO AUSTRALI.
# tab. X. pagina XXX.
Haud immerito quidem magnam coeli tropici eam
contendunt esse praestantiam, quod quae sub illo floret
vegetatio ea nunquam hiberno isto somno consopiatur
atque hebescat, uti fere per maximam Europae partem
solet fieri, sed quod ibi nulla mora aut intercapedine
succos promoveat perennes, unde non terra solum grato
obtecta sit eoque continuo frondium viridium tegumento,
verum etiam et flores et fructus perpetuo sibi succedant,
quin uno eodemque tempore soleant provenire,
Quod etsi omnino intra fines tropicos in pluribus fere
locis potest deprehendi, tamen non nisi istic conspicitur,
ubi frequens est pluvia atque haec lege quadam per vices
miscetur cum aëris siccitate, aut ubi magna pruinae copia
decidit, aut ubi terra frequenti lacuum fluviorumque
ubertate irrigata non nimis sicco aëre circumdatur. Vere
enim jam =Theophrastus= hist. plant. VIII.: /Πρὸς/
/αὔξησιν δὲ καὶ τροφὴν μέγιστα μὲν ἡ τοῦ ἀέρος κρᾶσις/
/συμβάλλεται, καὶ ὅλως ἡ τοῦ ἔτους κατάστασις· εὐκαίρων/
/γὰρ ὑδάτων καὶ εὐδιῶν καὶ χειμώνων γινομένων ἅπαντα/
/εὔφορα καὶ πολύκαρπα, κἂν ἐν ἁλμώδεσι καὶ/
/λεπτογείοις ᾖ./ Unde aquam, de qua dixit jam =Pindarus=:
/ἄριστον μὲν ὕδωρ,/ necesse est censeamus auctorem,
qui maxime adjuvet foveatque plautarum incrementum.

Etenim aquam, quae uti calor mirum in se comprehendit
vitae incitamentum, constat esse pariter atque
acidum carbonicum et ammoniacum in iis rebus, quae
praecipue alunt plantas earumque prosperitatem adaugeat.
Iu plerisque Brasiliae tropicae regionibus larga
fere adest aquae copia, unde non est admirandum, quod
terram illam tam opulenta tamque aequa et continua
ornatam videmus vegetatione. Ubi vero necessaria deest
fluidi quantitas, ista quoque marcescit plantarum vegetatio,
quae troparum soli omnia excitanti est subjecta.
Non ista ibi assurgit ad silvarum primariarum robur et
celsitatem, non ad succosam camporum ubertatem, qui
alibi suavitate perfundunt regiones, sed multo est minor
ac siccior nec continua frondium ornata viriditate.
Loco silvarum primariarum existunt in aridis
illis, quae liquore carent, regionibus aut humiliores silvae,
per siccam anni aetatem foliis privatae, aut singulare
quoddam densorum virgultorum genus, e quibus
tantum modo hic illic prominet arbor; pratorum loca
occupant deserta et arenosa, quae tantum abest ut graminum
herbarumque amicta sint arcto stragulo, ut passim
modo singulos graminis ferant manipulos aut sejunctos
frutices atque exigua virgulta plantarum plerumque
parvis foliis praeditarum. De qua causa potest
contendi, in aridis nec aqua irrigatis regionibus prorsus
aliam conspici et propriam vegetationis formam,
quae magnae quidem primariarum silvarum camporumque
respondeat diversitati, sed cum universo adspectu,
tum plantarum, quas comprehendit, natura longe differat
ab illis formationibus. Ejusmodi silvae, donec orbatae
sunt frondium tegumine, uniuscujusque offerunt
arboris lineamenta, et vel e longinquo avis inter ramos
sedens potest conspici. Per menses siccos quippe non
foliis extructae carent umbra et inter tenues ramos sol
exurit viatorem frustra umbras quaerentem. Unde jam
gens Tupinambazes silvas illas nomine /Caa-tinga,/ i. e.
collucatarum appellavit, quae vox a Brasilianis corrupta
dicitur et scribitur /Catinga./ Altera hujus aridae vegetationis
forma nominatur a Brasilianis /Carrasco,/ virgulta,
vel /Mato carrasquento,/ silva horrida. Tertiam
formam comparaverim cum iis plagis, quas vocant Germaniae
septentrionalis incolae campos arenae (Sandschellen);
nominatur illa in Brasilia /Charneca/ et parat quasi
transitum ad aridam et omni vegetatione vacuam regionem,
quae vera est vastitas, uti Arabica aut Libyca;
verum tamen est, quod adjiciamus, /Sertão,/ locum desertum,
apud Brasilianos non dici de aliqua harum vegetationis
formarum, sed de loco incolis vacuo, unde
potest accidere, ut in iis terrae partibus, quae pro antiquo
more hic illic appellantur Sertão, diversissimas
deprehendas vegetationis formas, silvas, campos, catingas,
virgulta, charnecas.
# pagina XXXI.
Jam vero non nisi de silvis collucatis est sermo,
de quarum potioribus conditionibus aliqua restant dicenda,
priusquam accuratius tabulae hujus imaginem
studeam explicare. Hae igitur Catingae vel silvae aridae
aetate foliis orbatae eo discedunt a silvis primitivis,
quod non ita altas (fere viginti pedes altas ad quadraginta)
neque ita crassas continent arbores, quod non
ita densae et aliquam certe anni partem non terram
offerunt gramine herbisve vestitam. Usque dum
necessarius adest humoris modus, ut succos commomoveant,
carent foliis; unde facile potest accidere, ut
unus pluresve anni interdum praetereant, donec ejusmodi
silvae in aridissima terrae parte sitae denuo germinant,
si, postquam frondes decidere, imbres debent
tamdiu expectare. Atque ubi adsunt, terra omnino est
siccior, minus humore perfusa nec raro siccitati plures
annos continuae ac ingenti sterilitati obnoxia, ita ut nil
tunc viriditatis conspicias, nisi Nopalearum caudices,
folia nulla. Ex his quae attulimus jam sponte elucebit,
plantarum, quae has silvas efficiant, maximam
partem diversam esse ab illis, quas silvae primitivae
offerunt, speciebus neque easdem, sed alias humidi inopia
mutilatas atque depressas. Silvarum enim primariarum
arbores giganteae ad vigorem sustinendum majori indigent
copia soli humidi, pluviae, roris, quam quae in
aridis istis plagis possint accrescere. Licet quidem observatur,
silvas primaevas, ubi sicciore utuntur solo,
fieri humiliores interque praecipuas illarum arbores alias
misceri, ab ipsarum forma alienas — uti imprimis in
extremis silvis primariis ejusmodi deprehenditur faciei
mutatio atque habitus, qui Catingis est proprior, id quod
in via, quae fert a Rio de Janeiro ad villam S. Cruz
apud Campinho, Santissimo et alibi potest cognosci —
tamen in universum utriusque plantarum formationis arbores
diversarum sunt specierum, quin etiam interdum
diversorum generum.
# pagina XXXII.
Contra autem monendum est, minime harum Catingarum
arbores impediri a natura, quo minus explicent
comarum ornamentum, ubi per totum annum nutriuntur
humore. In ejusmodi enim regionibus continua
fronde sunt vestitae et simul majori foliorum ambitu ac
splendore excellunt; illas Catingas prope ripas Rio
Verde aliorumque fluviorum, qui inundant in Rio S.
Francisci, vidi in provincia Minarum Generalium, ubi
perpetuo frondes gerunt. Ubi vero arido insistunt solo,
gemmas suas, id quod jam memoratum est, unum et
plures annos retinere queunt. Simulatque vero pluvia
incidit aut rores sunt frequentes, folia mira proveniunt
celeritate. Unde facile potest evenire, ut vespere fervido
in silva foliis orbata castra ponas et, quum per noctem
pluerit, permigres die sequente silvam, quae prodigio
quodam perculsa teneram induit parvorum et optimi
odoris foliorum viriditatem. Etiam quum fronde ornatae
sunt hae silvae, uti propter foliorum tenuitatem
eorumque in extremis ramulis singularem collocationem,
sic propter florum habitum proprium queudam prae se
ferunt adspectum; attamen praecipuas suas proprietates
multo accuratiores offerunt et dilucidiores, dum
foliorum carent tegumento, qua aetate plurimos quoque
in illis fructus conspicies, quippe qui demum, postquam
decidere folia, soleant maturescere. Hos autem
fructus minus quoque observavi esse carnosos et succosos,
sed potius duriores saepe atque lignosos, si cum
illis comparaveris, quos edunt silvae primariae. Quodsi
hujus silvestris formationis singulas contemplamur arbores,
eas licebit et magnitudine et incremento et ramorum
flexu comparare maxime cum arboribus solitariis,
quae cernuntur in ea regione, quam vocant /Taboleiro coberto,/
cujus in [[III. ARBORETA IN MINIS NOVIS, TABOLEIRO COBERTO INCOLIS DICTA.][tabula III.]] expressimus imaginem.
Totus vero harum silvularum adspectus simillimus
est adspectui nostrorum, quae Europa alit, nemorum
frondosorum, quae per frigidam anni aetatem frondes
amittant. Uti in nostris silvis solum vides nudum
nec nisi raro eodemque arefacto obtectum gramine aut
sejunctis fruticibus virgultisque, ita hic quoque per
aetatem siccam solet fieri. Et simul ea re possunt
cum silvis nostris frondosis conferri, quod, donec carent
frondibus, uti ramorum distensione ita caudicum crassitate
altitudineque atque corticis indole fere conveniunt
cum silvis nostris /Fagorum, Ornorum, Quercuum/
mediae aetatis, /Populorum tremularum, Alnorum/
aliarumque.
# pagina XXXIII.
Nihilo minus, si quis attentus naturae scrutator
subito ex nostris silvis illuc deportaretur, extemplo
ille magnas quasdam utriusque esse silvae varietates
non posset non animadvertere. Primum enim Catingae
Brasilianae multo majorem continent diversarum specierum
generumque multitudinem. Etenim quum in nostris
silvis frondeis unam modo aut paucas tantum arborum species
easque fortasse certis virgultorum depressorum speciebus
permixtas conspicias, illic oculis uno eodemque momento
plus viginti offeruntur arborum species, quae cum
dimensionibus tum ratione ramos diffundendi, induendique
corticem ac gemmatione pulcre queunt dignosci.
Hic vides magnae crassitatis arbores, quae in paucos
robustosque ramos et paucos transeunt surculos; ibi
alias ramulis virgatis, fastigiatis aut corona extructis
rotunda arctorum et varie distributorum ramulorum.
Hic conspicimus crassum, inaequum, asperum corticem,
illic laevigatum et multis crustosis praeditum /Lichenibus./
Nec raro, id quod in Europaeis nemoribus frondeis,
ubi omnia decidunt folia, non invenitur, accidit,
ut singulae quaedam arborum virgultorumque species
etiam hac universae siccitatis aetate utique comas retineant;
quae folia fere sunt crassa et corio similia, atque
denso tomento tenuium pilorum amicta, uti in /Colicodendris,/
vel lepidota, uti in multis /Crotonum/ speciebus. Ejusmodi
enim folia propter singularem hunc ac proprie
extructum sugendi apparatum vel ex sicco aëre, quantum
iis opus est, humidi possunt adtrahere. Aliae autem
hujus formationis arbusculae jam paululo aucto
aëris humore folia videntur posse explicare, uti /Cnidoscoli/
species magnis armatae stimulis, quippe quae
foliola jam emiserint, ubi reliqua silva torpet et omnibus
orbata stat frondibus. Tum aliud inveniet viator
utriusque silvarum formae discrimen eo, quod in illis
Catingis saepissime immixti sunt parasiti et funes, quae
plantae in Europa rarae modo nec nisi multo minores
deprehenduntur. In Catingis epiphytorum copia est permagna,
unde vel per siccissimos menses illis vigorem
quendam et juvenile ornamentum impertiunt. Sunt autem
hae plantae maxime oriundae e naturalibus ordinibus
/Bromeliacearum, Aroidearum, Nopalearum, Filicum,/
/Loranthacearum./ Postremas modo, species
/Visci, Phthirusae, Psittacanthi, Struthanthi/ veros
esse parasitos neminem fugiet, i. e. plantas, quae descensum
in ipsum lignum stirpis, cui innascuntur, demittunt.
Earum vita pendet de ratione, qua movetur succus
in caudicibus illis alienis, et plerumque solent florescere,
quum illi virescunt. De /Viscorum/ speciebus,
quod genus flores profert dioicos, notandum est, frutices
masculos fere in superioribus insidere arborum ramulis,
quam femineos, id quod a natura propitia ideo videtur
esse institutum, ut pollen ex antheris demissum facilius
possit ad pistillum pervenire. Cetera epiphyta non ita
partibus inferioribus sunt obnoxia, quippe quae non nisi
in superficie arborum accrescant, quum aut maxime aëre
alantur, uti /Orchideae,/ quibus natura magnas idcirco
dedit nutrimenti copias et quasi hibernaculum in petiolis
foliisque carnosis, aut humo auctae luxurient in cavernis
et recessibus arborum coacervata, ut /Bromeliaceae/
et /Aroideae./ Potissimum prioris sunt familiae species,
quae in his Catingis multae et largae apparent.
Modo sunt /Tillandsia usneoides, recurvata/ aliaeque
affines species, quae hic consociatae inveniuntur et arborem
saepe instar nostrorum /Lichenum/ epidendrorum
cano quodam et unicolore cingunt vestimento, modo
magnificae species /Bromeliae, Pitcairniae, Billbergiae,/
/Guzmanniae, Aechmeae, Caraguatae, Pourrettiae/,
quae magna sua folia arcte convoluta semper
afferunt viridia atque in illorum imo sinu pluviam roremque
diu queunt reservare, quo alimento auctae tum
quoque florescunt, ubi arbores, quibus innascuntur,
profundissimo hiemis sopore videntur esse sepultae, quo
pacto saepe coronant arbores aphyllas pulcherrimo colore
roseo, purpureo, flavo, caeruleo, quo distinctae
sunt bracteae et perigonia. Non raro haec epiphyta
refugia praebent bestiis, quae aut hauriunt aquam in
iis coactam aut fetus deponunt in humida umbra, quae
sola relicta est per menses siccos pluviaque carentes.
Ejusmodi foliorum compagem si imam perforaveris,
aqua arcus instar effertur, de qua re orta videtur fabula
fontium vegetabilium. Ego ipse non semel siti
exustus ut ad haecce vegetabilium aquarum confugerem
receptacula coactus sum; sed quum eae repletae
essent hylarum copia, earamque larvis, araneis, phalangiis,
quin parvis quibusdam, quae arbores amant, anguibus,
fastidio correptus non antea ut illam biberem
potui moveri, quam aqua (quae ceteroquin satis manet
frigidula) diligentissime esset liquata. Verum benignitate
naturae alia quoque in his regionibus adest planta,
quae viatoribus aquam quamvis foedam offerat hauriendam.
Arbor enim ex ordine /Spondiacearum, Spondias/
/tuberosa/ Arrudae extructa est magnis tumidisque
radicibus, quarum pars interna cava est atque fluido
impleta. Aquarum inopia coacti non raro aperiunt illi
securi haecce subdita receptacula, ut aquam sibi parent,
licet illa e ligno saporem assumserit terebenthinae assimilem.
Aliorum epiphytorum, /Aroidearum Orchidearumque/
in arboribus harum Catingarum paucae modo
eaeque rariores inveniuntur species, quam in perpetua
umbra humidoque vapore silvarum primaevarum, in quibus
/Aroideae/ ingenti foliorum spadicumque ambitu, /Orchideae/
florum magnitudine eorumque varietate ac singulari
forma sunt insignes. Etiam /Filicum/ species in
his Catingis cum aliis comparatae rariores cernuntur,
praecipue absunt magnae illae species frondibus rosulatis,
quum contra in arboribus ipsis hic illic conspiciantur
minores illae species caudice insignes humili
ramulosque varie effundente, qui siccis vestitus est
lepidibus, uti /Polypodium incanum, vacciniifolium,/
/persicariaefolium, sepultum, Vittaria lineata/ et /lanceolata/
rel. Frequentissimae insident hae Filices in palma
silvis Catingis solemni, /Coco coronata./ Hic illic oculi
fortasse incident in /Hymenophylli/ et /Trichomanis/ species
epidendras. Non ita rara epiphyta cernuntur species
quaedam ex ordine /Nopalearum,/ uti suaves /Rhipsalides,/
/Cerei flagelliformes/ et /Epiphylli,/ qui florum
ambitu colorumque venustate excellunt. Praeterea
autem /Nopalearum/ familia speciebus quibusdam fruticosis
vel in altarum arborum formam emicantibus atque
/Melocactis,/ qui in solo lapidoso aut in saxis
crescunt, hisce silvis proprium quendam adtribuit habitum,
nec possumus negare, hanc silvae formationem
unam esse tota Brasilia, ubi inprimis ille ordo regioni
colorem quendam impertiat ac varietatem. Nam quamquam
interdum tam in silvis primaevis quam in campis
larga earum adest copia, inter ceteras tamen vegetationis
tropicae formationes evanescunt; hic vero uti numero
sic magnitudine eminent. Conspicis ramulosas angulatasque
/Cerei/ species, /C. Jamacaru, hexagonum, geometrizantem/
et alios, inter reliquas arbores accrescere
in altitudinem viginti pedum et triginta, et ramulos
aphyllos veluti candelabri brachia saepe diversissimis
formis extendere, aut teretes et striatos /Cereos,/ ut
/Scopam,/ densa serie directo ascendentes efficere obices
impenetrabiles, aut varias /Opuntiae/ species per
nudum campum rotundis diffusas acervis. Has plantas
notum est ea extructas esse facultate, ut non nixae
vastis radicibus per totam superficiem carnosam ex aëre
petant vivendi adjumenta, unde prorsus conveniat naturae,
quod praecipue vigent in solo sicco neo multis
nutrimentis praedito.
# pagina XXXV.
Qua quidem observatione motus non possum non
aliam memorare Catingarum conditionem, quae non ad
physiognomiam spectat horum nemorum, sed ad physiologiam.
Etenim constat plantae assimilationis processum,
ubi ad simplicissimam redibis rationem, nihil
esse, nisi quod recipiat illa principium carbonaceum ex
acido, quod eam ambit, carbonaceo et oxygenium atque
hydrogenium ex aqua oblata. Principium oxygenium,
quod inest in aqua et acido carbonaceo, hoc processu
plus minusve exhalatur, quatenus particulae, quae inde
formantur chemicae aut nullum aut paululum oxygenii
requirunt ad compositionem suam chemicam. In illis igitur
regionibus, ubi planta elementa ista, principium carbonaceum
et hydrogenium, propterea quod ibidem materia
vegetabilis frequenter dissolvitur in principium
carbonaceum (i. e. propter frequentem humi formationem)
et quod haud raro pluit, per omne anni tempus accipit,
non est, quod in se ipsa fingat illis nutrimentis
hibernacula; sin minus, uti hicce in aridis Catingis, a
natura sapiente omnium matre ita videtur extructa, ut
ipsa certis quibusdam particulis secretis habeat, unde
sibi queat parare illa elementa, nisi ipsi offeruntur humo
et aqua. Jam sunt Catingae aquae inopes nec multam continent
in solo humi copiam, quum quas vegetabilia demittunt
materias, eae propter ipsam fluidi penuriam non tam
putrescant, quam tempestate exsiccatae et in pulverem
tenuem et flavum mutatae ventorum flamine dissipentur.
Plantae igitur, quae in Catingis vivunt, fere eadem
utuntur conditione, qua illae, quae ad primam viridium
organorum evolutionem carere debent humo, uti aliquot
plantae tuberosae et bulbosae, aut uti corculum,
quod alitur seminis albumine. Quodsi surculos illae
et foliola sunt explicaturae, novas partes aqua adjutrice
debent effingere ex principio carbonaceo, cujus
iis jam inest copia. Pro ejusmodi vero fundamentis
mihi in aliis harum plantarum videtur esse habendus crassus
cortex, carbonicis repletus substantiis, in aliis ipsa
succorum copia, qui lentitudine, gravitate et multitudine
tum substantiae, quam Cautschuk vocant, quum resinarum
oleorumque aethereorum, oxygenio liberorum, multum
discedunt ab aliarum plantarum succis tenuibus, aquosis,
liquidioribus. Unde non in ulla alia Brasiliae vegetationis
forma tot reperies /Apocyneas, Asclepiadeas,/
/Sapoteas, Euphorbiaceas/ et /Terebinthaceas,/ quas
omnes eas esse constat plantas, in quibus saepe succi
denso lacte et resina aromatica referti deprehenduntur.
De his causis contenderim, hosce succos adesse pro
fundamentis, ex quibus plantae novos surculos et nova
folia floresque effingant, ubi pluvia incidente ex somno
hibernali expergefiunt, ut secundas quasi vitae sustineant
partes, i. e. ut alteram prolem progignant; quam
rem cum actione foliorum, insugendo et expirando nutriendi,
miro quodam modo esse connexam vix est quod
moneamus, quum folia et nutriendo inserviant, et florem
fructumque praeparent et quasi viam illis muniant.
# pagina XXXVI.
His ductus cogitationibus, ut pauca quaedam de
soli aërisque apponam conditione, quae obtinet in silvis
istis collucatis, commoveor. Praecipue illae cernuntur
in calce, in denso eoque crassorum granorum granite ac
diorite, quum aut non appareant aut non nisi rarae ac
parcae in diversis saxorum generibus, quae maxime
quarzo consistunt et argilla. Extensae igitur geologicae
formationes itacolumitis seu schisti quarzosi chloaugis,
lapidis ferrarii merga commixti, pyropoecili foliacei
etc. ab hac, de qua dicimus, plane alienae sunt plantarum
formatione. Saxa Catingarum saepe tenui tantum
terrae strato obtecta sunt, modo argilla aut merga arenosa,
modo merga calcea; et humi quantitas in terrae
strato insita est admodum exigua. Haud raro sales
quoque continet terra, uti natron muriaticum, calcaream
muriaticam et sulfuricam, argillam et magnesiam
iisdem acidis combinatas. Aqua, quae in sinibus post
pluviam restat, uti fontes rarissimi, qui hic illic effluunt,
salsi amarique quid habent nec suavi sunt sapore et
saepe noxii hominibus, adeo quidem, ut illi maxime adtribuatur
frequentia febrium intermittentium. In quibusdam
regionibus Catingis praeditis, uti ad Rio de S. Francisco,
apud Formigas, in Comarca do Rio das Mortes
Minarum Generalium et circa Montes Altos in parte Africum
spectante deserti Bahiensis, saxum calcareum multis
interceptum est et profundis cavernis, in quibus in
strato mergae argillaceae multa ossa reperiuntur bestiarum
antediluvianarum et, uti fieri solet, magnae nitri
copiae. In his regionibus ammonio quoque salis nutritur
Catinga, quod tanto opere auget plantarum incrementum;
alibi vero, ubi nec nitrum nec sales ammoniacales continent
montes, statuendum est illud ex aëre his silvis
adtribui; id quod allevare videtur magna interdum ferri
oxydulati copia, quam recondit solum argillae plenum,
quum illud constet attrahere ex aëre ammonium et per
chemicas quas efficit conjunctiones defigere in solo.
Hac ratione videtur esse deducendum, quod tot adsunt
partes principio azotico infectae (uti gluten, materia albuminosa
et varia alkaloidea, quae nondum detecta in plantis
Catingarum inesse probabile est) in regionibus iis,
quae nunquam arte quadam sunt stercoratae inque quibus
bestiae et pauciores et minores videntur esse, quam quibus
putrefactis materiae azotico pollentes possint partes
ad vegetationem necessarias suscipere. Ex his, quae
jam proposuimus, praeterea poterit intelligi, quo modo in
plaga, quae pro aquae inopia ei humi stercorationisque penuria
omnino quasi condemnata esse videatur ad sterilitatem,
tamen haud exigua existere possit silvarum vegetatio.
# pagina XXXVII.
Coeli denique temperies in regionibus, ubi dominantur
Catingae, fortasse per omnem annum est constantior,
quam in ulla alia parte Brasiliae tropicae; hoc
inde colligam, quod solum sine montium altitudine saepe
non multum superat maris superficiem et omnino longe est
ab illo remotum, tum quod calor solis ardens, quum absit
densum graminis aut alius frondis tegumentum, hic fortior
est et perpetuus, unde rarius dumtaxat quam expectes
formantur rores, denique quod aër non tam cito ac
vehementer ventis redditur frigidior. Quae loci rationes
omnes haud scio an efficiant, ut lignum horum nemorum
admodum tenui, densa et aequa, verum etiam
dura fiat compage.

Quum in antecedentibus communes Catingarum proprietates
studerem exponere, eo magis putabam mihi
licere disserere explanatius, quo mihi quidem certius est,
hanc silvarum formam una cum illa, quam memoravimus,
virgultorum, collium arenosorum sive syrtum mediterranearum
et quorumdam propriae naturae pratorum
— quae vocantur /Campos mimosos/ — singularem efficere
vegetationem, quae pro distincta formatione, fere
eodem significatu, quo montis quaedam late patens formatio,
possit censeri. Plurimae plantae, quas hujus
formationis esse putaverim quasque jure dixerim plantas
/Hamadryades,/ sunt pari ratione dispersae intra
eosdem fines; qui partim iisdem vel cognatis montium
formationibus partim eo terminantur coelo, quod siccum
et calidum solet nominari. Quae plantarum formatio
maxime in interiore Brasilia cernitur; est illa /continentalis./
Unde apparet in parte occidentali Minarum
Generalium, in Goyaz et inde Aquilonem versus per partem
quamdam prov. Bahiensis, Pernambuco, Rio Grande
do Norte usque ad Ceará. Hac magna dimensione ipsa
habet plures gradus atque degressiones, unde fieri non
potest, ut una imagine omnes depingamus proprietates.
Ea, quam nunc largius paulo sum descripturus, est depromta,
e parte Africum spectante provinciae Bahiensis,
citra Rio de S. Francisco, prope oppidum Caiteté.

Jam vero, quae in hac tabula depictae sunt plantae,
eas singulas accuratius enumerabo. Palma, quae hic per
silvam est dispersa, est /Cocos coronata,/ propter petiolos
memorabilis, qui infra coronam instar columnae
capitis consistunt. In parte antica sinistrorsum est
/Melocactus,/ qui in vertice portat rubrorum crinium magnum
discum, juxta /Bromelia/ humi crescens, /B. laciniosa,/
ab incolis dicta /Macambira./ Retrorsum magis cernitur
/Cereus Scopa/ densis ordinibus immixtusque est
frutex /Opuntiae brasiliensis,/ aculeis validis deorsim
spectantibus insignis. Una quae in hac parte conspicitur
arbuscula est /Cnidoscolus labatus,/ qui ipse explicare
incipit folia stimulis armata. Collis, qui remotior paulo
ascendit, et /Bromelia laciniosa/ et multis virgultis
/Opuntiae elatae/ et /O. Fici Indicae/ est vestitus. Ingens
caudex /Cerei Jamacarú/ altitudine et crassitate
certat cum aliis nemoris arboribus; idemque oneratus
variis parasitis, /Bromeliis/ et /Pithecoctenio,/ Bignoniacea
quadam, quae propter capsulas echinatas a Brasilianis
nominatur /Pente de Macaco,/ i. e. simiarum pecten,
incipit inclinari. Prope adstat truncus defunctus, in
quo magni caespites /Billbergiae paleatissimae/ consedere.
Arbor extructa caudice instar alvi tumescente a
me appellata est /Cavanillesia tuberculata;/ affinis /Adansoniae/
est, arbori Libyae celsissimae, cujus locum in
hisce obtinet regionibus. Eam admodum molli esse
ligno et mediam medulla crassissima, non denso ligno
esse impletam nolui praetermittere. Incremento celeri
vix plurium saeculorum assequitur aetatem. Idem putaverim
obtinere in /Adansonia digitata/ neque, si =Adansonius=
arbori hujus speciei propter diametrum 30 pedum
adtribuit vitam 5150 annorum, id recte se habere
contenderim, quum, id quod multis videatur obnoxium
dubitationibus, omnem caudicem circulis ligneis constare
statueret. Ante /Cavanillesiam in media tabula cernitur
in fronte caespes Cerei,/ quem propter ramorum lineamenta
curvata insignivi nomine geometrizantis. Prope
e nudo solo escendit /Adenoropium Martii,/ quae planta
e tribu Euphorbiacearum continet lactis densam copiam.
Quae in dextra parte antica ramos diffundit arbor,
est /Bursera leptophloeos,/ quae in patria /Imburana,/
i. e. Spondias falsa nominatur. Memorabilis est
propter resinam, quam continet, aromate plenam, quae
pro principio incitante adhiberi potest et cortice pallide
fusco, laevi, splendido, qui similis est cortici nostrae
/Pini silvestris./ Ipsa arbor explicare incipit parva
et pinnata folia, atque varii laquei /Cissi/ et /Paulliniae/
eam subrepunt. Adstat frutex /Colicodendri Yco/ (arboris
sempervirentis), quae foliorum viridi splendore
et lentitudine in regione hac aphylla eminet. Ejus frondes
ab equis mulisque pabuli viridis capidis saepe petuntur,
nec vero impune eas comedunt, quum tormina
aut profluvium soleant efficere. /Bromelia laciniosa/ et
celsissimus caudex /Cerei hexagoni/ hanc partem claudunt
inter eas plantas, quae praecipue videbantur esse
nominandae. Denique lectorum oculos adduxerim ad
frequentes /Visci,/ frutices, qui de pluribus vetustis
dependent arboribus.

[[./images/vol1/pars1/tab-x.jpg]]

**** XI. INSULAE SABULOSAE IN FLUVIO AMAZONUM, PROVINCIAE PARAENSIS.
# tab XI. pagina XXXIX
Quum de amni Amazonum alio loco (Reise in Brasilien
Vol. III. p. 1341–1375) dicerem explicatius,
ejus historiam naturalem ita maxime pertractavi, ut illius
regnum cum ingenti compararem alveo, cujus ima pars
ipse censendus esset amnis et quae eum circumdant
vallis partes infimae. Ab hac totius regni parte infima
si ad fines illius convertimus oculos, modo celerius nobis,
modo lentius est adscendendum, dum ad aquarum
divortia perveniamus, quibus hujus fluminis regnum dissecatur
a finitimis. Jam vero, qui plantarum geographiam
ita tractat, ut respiciat diversarum stationem et
habitationem et quo modo pro varia soli coelique ratione
disseminatae sint atque distributae, illi in hoc
ipso studio patefiet, in longe extenso maximi terrarum
amnis imperio vegetationem pariter per diversas zonas
gradatim assurgere, atque fieri solet in alti montis lateribus,
praeterquam quod, quum in montis dorso non ita
latae sint istae zonae, hic in immensum patentes totas
terras comprehendunt. Jam vero, quae vegetatio in
ima fluvialis regni parte invenitur, ea respondet illi
zonae plantarum, quae radices montis occupat. Namque
uti in cujusque montis imperio quaedam plantae non
altius escendunt, sed potius in profunda valle remanent,
ita etiam plantae se habent alvei imi, idque vel
certius quam illic accidit , quum aliae aut verae sint
plantae in aqua viventes, aliae non possint carere arena
fluviali: quod utrumque vitae principium nunquam
invenitur nisi in ipso fluvio aut in infimis ejus regionibus,
quas insulae sabulosae occupant. Hac igitur ratione
hanc quoque vegetationis zonam in Amazonum
fluvii imperio profundissimam ejusque habitum imagine
repraesentari videbatur esse necessarium, uti in [[I. SILVA IN RIPA FLUVII AMAZONUM, CAA-YGAPO INCOLIS DICTA.][Tab. I.]]
jam illam depinximus vegetationem, quae in ripa amnis
et ad ripam ejus invenitur atque jam paulo altior alteram
quasi zonam occupat.

Ex his vero, quae adhuc commemoravimus satis
elucebit, hanc vegetationem quam in infima amnis parte
deprehendimus neque specierum numero, neque singularum
magnitudine posse congruere cum editioribus plantarum
zonis. Verae plantae aquaticae in amni Amazo-
num sunt paucae tantum modo, quod alvei ea est profunditas,
ut vix aliqua e fundo ad aequor usque possit
escendere atque se in luce explicare. Simulque absunt
saxa viva rupiumque scamna, in quibus complures
plantae aquaticae solent sese tenere. Unde factum est,
ut ne unam quidem speciem e memorabili /Podostemearum/
ordine naturali invenerim, quarum praecipue =Bongardus=
(Mémoires de l’Académie de S. Petersb. III.)
complures descripsit ex aliis Brasiliae fluviis allatas.
Unicum fere insidendi locum in tantae profunditatis
fluvio plantis aquaticis praebent magni illi arborum caudices,
qui passim e ripa imminent flumini aut in eo
innatant. Sunt autem illae fere /Musci (Hypnum/
/acuminulatum, microcarpon, Schlottheimia torquata,/
/Hookeria pallida),/ aut /Musci hepatici,/ quales /Jungermannia/
/Trichomanis, squamata, contigua, granulata,/
/diffusa, gracilis/ et /Confervae,/ quarum nomino
/Ojarascam/ Brasilianorum, /Lyngbyam versatilem/
Kunzii, quam =Poeppigius= narrat vitare Brasilianos sese
lavantes, quia timent, ne fila ejus tenuia, ubi corpori
adhaesere, ut effluant crines, efficiant. Dumtaxat iis
locis, ubi amnis in sinus vadosos diffunditor, qui ita
sunt collocati atque muniti, ut non quoque fluctu alte
obruantur arena volatili aut etiam prorsus possint abripi,
domicilium ponit vegetatio paucarum, quae verae
sunt aquaticae, plantarum. Ex his allego /Philodicen/
/Hoffmannseggii, Toninam fluviatilem, Cabombam/
/aquaticam, Nymphaeam Amazonum/ et quae cognata
est /Euryalen amazonicam/ Poeppigii, /Mururu/ Brasilianorum,
foliis orgyiam latis, /Pontederas/ varias, /Villarsiam/
/Humboldtianam, Pistiam Stratioten,/ quae
per omnes aquas tropicas frequentissima, ut discus
foliorum viridium, libere circumnatat et denique /Azollam/
/microphyllam,/ parvam illam et mirificae structurae,
quam tanto opere in libro de plantis cryptogamis
Brasiliae tab. 74 et 75 adumbravi.
# pagina XL.
Praeter hasce proprias aquarum plantas, quarum
majorem partem non solum hujus amnis esse imperii,
sed longe per tropicas terras divulgatam neminem fugiet
harum rerum peritum, mihi illae sunt plantae recensendae,
quae in locis fluvii subjacentibus, in insulis quae
in illo insunt, sabulosis atque in syrtibus, quae ripas
ejus obtinent, solent enasci. Huc referendae sunt potissimam
/Salix Humboldtiana, Alchornea castaneaefolia/
/(Hermesia/ Kunth.), quae arbores ambae, humili
facie et frequentibus ramis fastigiatis, locum ibi obtinent
nostrarum /Salicum/ fruticosarum, foliis angustis
donatarum. Quum alii Brasiliani eam nominent promiscae
/Oiranam,/ alii nuncupant /Salicem Salgueiro do/
/Rio/ et /Alchorneam Oiranam;/ quae arbusculae ita sunt
compositae, ut sine ullo quarum detrimento per partem
anni in multa aqua esse possint, quin adeo plane illa
demersae. Enascuntur consociatae in ipso fluminis fundo,
i. e. in insulis sabulosis syrtibusque, quas tempore
aestus saepe ad viginti pedes superstagnant undae. Simul
sunt late disseminatae; /Salix/ enim /Humboldtiana/
in universo Amazonum fluvii imperio cernitur usque in
intimas Peruviae regiones versus occidentem, atque pari
modo /Alchornea/ deprehenditur apud Orinocum et S.
Francisci fluvios. Harum arborum lignum est molle et
valde propensum radicibus agendis succedaneis, unde
in illis calidis humidisque regionibus bene possit adhiberi
ad varias moles easque vivas in flumine substruendas.

Tertia arbor, quae hic et maxime in insulis minus
inundationi expositis apparet, est /Ambaúva, Cecropia/
/palmata./ Haec mirifica arbor jam antea ([[VI. SILVA PRIMITIVA IN SERRA DOS ORGÃOS, PROV. RIO DE JANEIRO.][Tab. VI. p. XVI.]])
est commemorata, ubi illam dixi longe esse pervulgatam
per Brasiliam (sed etiam in plurimis reliquae Americae
invenitur regionibus tropicis) neque altius superare
Oceani aequor. Nusquam vero vidi frequentiorem
pullulantem quam in aliquot insulis arenosis, quas circumveniunt
fluvius Amazonum ejusque confluentes; hic
efficit non nunquam totas silvulas, quae propter caudicis
corticem album betulaceumque pariter atque foliorum
ramorum paucorum directeque de summo caudice tendentium
folia magna, splendide viridia, lobata inque
inferiore parte albo - tomentosa singularem quendam
praebent adspectum. =Marcgravius=, qui primum post
Noticias do Brasil Gabrielis Soares de Souza cap. 59
arborem descripsit et depinxit nomine in Brasilia vulgari
/Ambaíba/ (vel /Embaíba/ sive /Ambaúva/) in Historia
plantarum edit. 1648 p. 91, ipse jam disserit de
celeri ejus incremento; qui quum m. Augusto a. 1639
arbusculam vix dimidium pedem altam in horto suo
consivisset, inter anni spatium jam decem pedum celsitatem
et novem digitorum crassitatem est assecuta.
Hujus celeris incrementi ideo maxime feci mentionem,
quod alias vix videatur posse fieri, ut haec arbuscula
in regionibus, quae saepe magnis iisque subitis obnoxiae
sunt inundationibus, tam frequenter habitet. Quemadmodum
omnes aliae arbores, quae cito adcrescunt,
sic haec quoque praedita est ligno levissimo, cellulis
divite, inope vasis ideoque mollissimo. Ejus fragmentum
in aëre plane exsiccatum erat ponderis specifici
= 0,18. Jam quae de vario usu /Ambauvae/ possint
adferri, ea hoc loco silentio praetermittenda putavi, ut
pauca quaedam adjiciam de vegetatione illa, quam
offerunt profunda ista loca, quae ad Amazonum amnem
adjacent. Lectu digna de hac arbore adfert quoque
optimus =Dobrizhoferus= in historiae de Abiponibus a.
1784 editae vol. I. p. 438, qui /Ambay/ arborem appellavit.
# pagina XLI.
In mediis hisce insulis sabulosis, quas Indiani lingua
Tupitica vocant /Yby-cui,/ i. e. terram contritam,
praeter tres, quas memoravimus, arborum species raro
tantum aliae inveniuntur. Ubi terra luto adducto edita
est atque firmata, ibi paulatim ea obtegitur vegetatione,
quae efficit silvam litoralem, quam vocant /Caa-Ygapô/
quamque in [[I. SILVA IN RIPA FLUVII AMAZONUM, CAA-YGAPO INCOLIS DICTA.][Tab. I.]] jam depinximus. Quae vero arbores in
insulis hoc modo conditis ponunt domicilium, eae, quo aut
requirunt arenam parciore humo mixtam aut solum uliginosum
lutique plenum, denuo sunt distinguendae. Sic fere
/Theobroma Cacao, Sapium aucuparium, Hura crepitans/
amant insularum loca arenosa, contra /Smilax/
/syphilitica, Bactris Marajá, Astrocaryum acaule/ et
/vulgare, Pachira aquatica,/ paludosa, ut novam silvae
praeparent vegetationem. Plantis arborescentibus, quas
frequentes in insulis animadverti sabulosis, adscribenda
est /Hippocratea,/ quam appello /inundatam,/ et duae
sibi cognatae /Laurineae, Nectandra canescens/ et
/Amazonum./ Etiam species aliquot /Psidii, rivulare,/
/densicomum, Inga semialata, splendens/ vel aliae
ejusdem generis cernuntur iisdem locis, atque in superiori
amnis regno maxime est /Eugenia egensis/ notabilis,
quae frequentes radices succedaneas, veluti fila
russea e summis ramulis demittit in undas; qui idem
modus radicandi e superioribus partibus omnino ibi deprehenditur
in multis plantis, ut in /Blakea quinquenervis,/
/Fico anthelminthica./ Inter arbores in ripa solemnes
affero /Pterocarpum Draconem,/ ramis extensis
insignem, /Phellocarpum Amazonum, Corythocarpum/
/macrophyllam, Spixiam distichophyllam./ Has inter
arbores volvuntur varia virgulta se flectentia, quorum e
multitudine nomino praesertim /Feuillaeam cordifoliam/
et complures species /Bignoniacearum,/ uti /B. aequinoctialem,/
/spectabilem,/ aliasque nondum descriptas, uti
/lentam, xanthophyllam/ et illam, e qua Indi colorem
puniceum Carajurú praeparant, /Smilacem irroratam/ et
aliquot /Dioscoreas./ Plures /Cucurbitaceae/ per placidi
aequoris superficiem stragulum densum contexunt: /Elaterium/
/carthaginense, Melothria pendula,/ variae species
/Anguriae,/ cum quarum sarmentis multae connexae
sunt species /Ipomoeae/ et /Convolvuli/. E vegetabilibus
herbaceis, quae in syrtibus proxime ad undas
gignuntur, allegandae sunt praecipue /Sphenoclea zeilanica,/
planta troparum cosmopolitica, /Eclipta erecta,/
/Scoparia flava/ et complures graminum species, uti
/Paspalus pyramidalis, Panicum Balanites/ Trin., /elephantipes,/
/maximum./ Quae plantae omnes non crescunt
in fervidis insularum arenis, sed illic modo, ubi litora
aqua inundantur et plures menses quotannis sunt fluctibus
demersa. Emittunt culmos relabente unda ad quatuor
vel sex pedes altos, quibus tum tenerum amatumque
pabulum praebent miro illi lactanti bestiae, /Peixe/
/Boy/ (pisci bovino) Brasilianorum, /Manato americano./
Ubi amnis denuo assurgit, haec gramina plane obruuntur
et aqua recedente loco putridorum culmorum foliorumque
recentia celeriter emittunt: quippe natura in regionibus
illis vitae vigore refertis non patitur ullam intercapedinem.
Haecce de insularum vegetatione sufficiant in
universum prolata. Jam id modo volo adjicere, quae
plantae nostram tabulam spectanti obversentur, easque
a sinistra ad dextram procedens deinceps enumerabo:
/Bombax Munguba, — Nectandra (Pomatium) canescens,/
/— Salix Humboldtiana, — Panicum maximum,/
/— Cecropiae palmatae/ silvula, /— Euterpe/
/oleracea,/ — sarmentum /Feuillaeae cordifoliae/ et /Bignoniarum,/
/— Alchornea castaneaefolia, — Passiflorae/
fruticem volubilem, /Cecropiae/ caudicem obvolvens.

[[./images/vol1/pars1/tab-xi.jpg]]

**** XII. SILVA MARITIMA ARBORUM VIVIPARARUM, PROPE UBATUVA, IN PROV. S. PAULI.
# tab. XII. pagina XLII
Quum priorem exponerem tabulam, dicendum mihi
fuit de vegetatione illa, quae imam ad summum amnem,
efficit coronam; de qua nunc me accingo agere
accuratius, ea ad oceani ipsius marginem pari utitur
conditione; unde queas affirmare, eam secundam propriorum
Thalassophytorum formationem occupare Brasiliae
stratum profundissimum. Atqui mira illa vegetationis
forma non in Brasilia solum habet locum, sed
fere per omnes oras intra troparum fines est divulgata
atque ita quidem, ut ubique eundem prae se ferat habitum,
licet non iisdem quoque loco consistat speciebus.
In ima illa, quae Amazonum fluvium circumjacet,
vegetatione atque pari modo apud alios omnes Brasiliae
amnes majores plantarum nobis oblata est haud
exigua diversitas et quidem herbae caducae, gramina,
frutices, virgulta, arbores; de qua nunc disserimus vegetatione
illa paucas dumtaxat comprehendit species:
/Rhizophoram Manglem/ (a qua auctor Florae Essequeboënsis
dignovit Rh. /racemosam), Avicenniam/
/nitidam/ et /tomentosam, Conocarpum erectam, Lagunculariam/
/racemosam/ et /Bucidam Buceratem./ Non
illae cernuntur iu terra, sed radicantur in luto tenui
isto, albenti et pulti aequali haud dissimili, quod a
fluctibus oceani eliditur ad litora demissa ac propter
magnam, quam secum portat, corporum putridorum multitudinem,
ingratos spargit odores; in hoc igitur innixae
terram vestiunt densissimo et per omnia anni tempora
laete virenti frondium cingulo. Verum ubi non datus
est locus strato ejusmodi coenoso, in oris arenosis,
saxis rupibusque obsitis, ibi illa forma vegetationis
non apparet. Unde, qui illuc navigio accedit, ex ejus
praesentia plus minusve potest capere conjecturam de
natura atque habitu litorum, quae sunt ea amicta.
# pagina XLIII.
Ubicunque hasce silvas maritimas, quas e sermone
Hispanorum Lusitanorumque appellare liceat /Manglares/
vel /Manguesaes,/ conspicimus e longinquo, omnes in
universum eo congruunt, quod offeruntur nobis arbores
quindecim pedes ad quadraginta quinque altae, quae ex
ipsis oceani undis videntur assurgere et ramos surculosque,
foliis coriaceis splendentibus dense obtectos,
adeo coercent atque connectunt, ut nequeas invenire
spatium pedem amplum, quo fronde interrupta posthinc
terra conspiciatur litoralis. Ubi terra in profundam
extenditur planitiem, ibi silvae ejusmodi cingulum prorsus
intercludit longiorem prospectum, et qui Europaeus
fortasse primo se appropinquat oris tropicis, ille nihil
animadvertet nisi summam lasciviam frondiumque ubertatem,
sed minime illam formarum varietatem venustatemque,
quae solet expectari. Quo loco simplex regnat
vegetatio silvularum Mangle, eo, uti jam alio loco
(Palmae Brasil. p. 30) commemoravi, non conspiciuntur
palmae et aliae plantarum formae magnificae.

Simulatque vero propius accesserit ad hasce silvulas
litorales Europaeus, ei offeretur proprietas quaedam
antea non spectata, quippe cernitur silva, cujus caudices
niti videntur in multis arcubus cujusque rami, tamquam
radicibus parum sustineantur caudices, ut fluctus
accessu se defendant ab undarum impetu, deorsum ex
altitudine decem, viginti et plurium pedum demittunt radices
succedaneas, ita ut arbor quoquoversus et radices
et ramos foliaque videatur una explicare. Quemadmodum
vero una arbor, ita etiam ejus finitimae frequentes
sunt extructae, omnesque hae arbores praeterea sic
sunt invicem connexae atque complicitae, ut non queas
perspicue singulos truncos dignoscere et qui sint uniuscujusque
ramuli. Qui memor juvenilis studii in legendis
antiquis scriptoribus rite et majorum more collocati
in mentem sibi revocabit miras illas descriptiones, quas
edidere =Strabo= (Lib. XV, c. 1), =Plinius= (Hist. Nat.
Lib. XII, c. 5), =Qu. Curtius= (Lib. IX, c. 1, 10) de
ficis Indiae, quae funiculis e summa coma demissis et
radicantibus integram efficiunt silvam, ille hujus imaginis,
qua expressa est vigoris tropici ingens potestas,
alterum putabit se videre exemplar.

Haec proprietas inde ducenda est, quod, quae has
silvulas formant arborum species, isto modo explicantur,
quem in plantis nescio an parum apte nominant vivipartum.
Omnino appellantur plantae viviparae, quae extructae
sunt progignendi apparatu ejusmodi, qui quidem ut novam
proferat sobolem non debeat redire ad humum, sed qui
aut semina, i. e. propaginis futurae rudimenta per sexum
elicita, progignit, aut bulbillos, embrya sexus expertia,
quae ~supra terram~ evolvuntur, id quod duplici ratione
solet fieri. Aut enim incipit corculum, quae seminis
pars primo vitae halitu afflatur, sese evolvere, quin
pericarpium ipsum, ex quo prodit, dimoveatur a materna
arbore, aut germinat, quum adhuc inest in pericarpio,
hoc vero, ipsum a planta dissolutum jam decidit
Illud prius, uti cernitur, est singulare atque
rarius invenitur in plantarum ordinibus, evidentissimum
vero apparet in genere /Rhizophorarum./ Alterum deprehenditur
in /Avicennia, Laguncularia, Bucida, Conocarpo./
# pagina XLIV.
Quamvis jam alibi (Reise in Brasilien I. p. 153 et
in commentatione de physiognomia bestiarum et plantarum,
quae illi libro est addita p. XXV.) de hac disserui
formatione tam singulari, nihilo minus hic explanatius
agam cum de hac re, tum maxime de /Rhizophoris,/
quippe cui data sit grata opportunitas proponendi
lectori benevolo egregiam picturam, qua offeruntur
silvulae /Rhizophorae Mangles/ apud Ubatuba in
provincia St Pauli. Est illa delineata ex imagine primaria,
quam vir mihi amicitia auctoritateque valde
aestimandus, =Benjaminus Mary=, eques, regis Belgarum
ad Imperatorem Brasiliae legatus, in ipso loco
eximia adumbravit arte cum multis aliis iisque pulcherrimis
picturis Brasiliensis naturae, praesertim vegetabilis,
indolem exhibentibus. Ostendit illa silvam secundum
oras illius regionis, quae nihil continet nisi /Rhizophoram/
/Manglem;/ quarum arborum duae apparent in parte
anteriore atque omnes ex his lineamentis dignosci possunt
proprietates, quibus mirae hujus plantae eminet
incrementum. Quocirca primum de hac arbore explanabo
et, quae de aliis speciebus arborum ad litus maritimum
vigentium erunt dicenda, ea posthinc referam.
Jam antiquissimi scriptores, qui verba fecerunt de
admirabili Americae vegetatione, hanc arborem laudant
cum propterea, quod admodum sit idonea ad formandas
varias supellectiles, tum propter seminis fabricam,
quippe quae ita comparata est, ut non nudum embryonis
rostellum, sed longissimum potius fructum legumini
quodammodo similem conspicere existimaveris; qua de
re, ut antiquissimum scriptorem primum allegem,
=Oviedus= hasce radicum prolongationes cum fructibus
/Bactrolobii Fistulae/ comparavit (Coronica de las Indias
L. IX, c. 6, Clusii Exot. L. I, c. 1, p. 3). Qui
deinceps descripsere Antillas Francogallicas, =Rochefortius=
(Hist. des Antilles a. 1658, L. I, c. 8, p. 82),
=Plumerius= (Nov. plant. gen. a. 1703 p. 13. t. 15.),
=Labatius= (Nouv. Voyag. aux isles de l’Amer. a. 1722,
Vol. II, p. 136), omnes plus minusve exponunt de hac
arbore, quae in coloniis Francogallicis audit /Paletuvier,/
/Paretuvier/ sive /Manglier rouge./ Pari modo de ea
relatum est in scriptis Anglicis, uti apud =Dampierum=
(Voyage a. 1698 p. 65.) nomine /Red Mangrove,/ apud
=Rajum= Hist. plant. 1693. L. XXXI. c. 22. p. 1172, Dendrol.
p. 115; =Sloane= Hist. Jam. vol. II. 1725. p. 63.
=Patr. Brown.= Jam. p. 211. Ex illis, qui retulere de
Brasilia, primi =Piso= ed. 1648 p. 113 nomine Tupico
/Guarapa-iba/ et =Marcgravius= p. 127 de hac arbore
loquuntur. Sed quae de ejus historia naturali explicatissime
sunt edita, ea debentur =Jacquinio= nostrati,
qui patrio studio et alacritate inquisivit stirpis hujus
viviparae singularem naturam. (Amer. p. 141. sq. t, 89).
Postea bonus =Turpinius= (in Diction. des Scienc. natur.)
germinantis seminis imaginem dedit, qua ea, quae a nobis
ipsis sunt observata, naturae congruenter quidem
delineavit, sed minus feliciter explicasse visus est.
# pagina XLV.
/Rhizophora Mangle/ auctorum, quae a Lusitanis
et Hispanis utriusque orbis, voce originis Malajicae
/Mangi, Mangue/ vel /Mangui/ atque, ut ab aliis dignoscatur
arboribus, quae prope litus maritimum accrescunt,
nominatur /Mangue amarello/ vel /vermelho/ (flava vel
rubra), fortasse non est unica species, quae in oris
per regnum Brasiliense patentibus inveniatur. At ego
nequeo de hac re certum aliquid et exploratum afferre,
ita ut quae necesse esse videbantur commemorari ad
tabulam nostram exponendam, debeant referri ad speciem,
quam modo allegavimus.

In explicanda hac planta id est summum, quod in
quoque pericarpio, plus minusve coalescente cum calycis
inferi tubo, unum semen progignitur, quod non,
uti alias solet fieri, pericarpio aperto solutum excidit
et deinde e solo propagatur, sed quia ipsum illud, quod
in fructu reclusum est semen, in evolvenda embryonis
parte radicali seu rostello ab initio totum est, fructus
vertice perforato non mox decidit, sed magis magisque
auctum ex eo non suis jam cinctum tunicis,
quae in fructu relinquantur, sed plane nudum prodit,
et denique dum ad solemnem magnitudinem et egregiam
molem pervenerit, parte superiore, qua pericarpio
adhuc inhaeret, soluta, decidit in solum litoris lutosum,
ubi celeriter radicans plumulae folia jam ad explicationem
parata illico emittit. Quo modo ac ratione illa
procedant, a =Jacquinio= et =Turpinio=, vv. clar., expositum
est accurate et, licet de appellatione, qua singulae
nominantur partes in germinando efficaces, unum alterumve
possit significari certius, tamen res ipsa ejusque
summa ita est concise explanata, ut plura de illis adjicere
ab hoc certe loco videatur esse alienum. Quapropter
paucis modo haecce adnotaverim. Ovum anatropum,
quod pendet de latere pericarpii, effingit embryon
intra integumenta sua, testam et tunicam internam,
mox a rostello perforanda, ac proinde ex fastigio
pericarpii excitat rostellum, quod fusi instar promissum
magis et magis adauctum propter validum sui pondus
directo dependet. Plumula in diverso embryi fine insita
et pericarpio atque tunicis seminis velata serius demum
explicari incipit. Constat illa cotyledonibus quatuor
(vel sex?) ramentaceis et circa pauca parum explicatorum
foliorum paria convolutis. Ubi corculi radix extrema
satis matura est et gravis facta, quod fere per anni
spatium evenit, atque planta puerilis unum ac dimidium
vel duos pedes alta, solvitur corculum infra plumulam
a partibus in vicinia adhaesitantibus et planta juvenilis
sagittae instar se dejicit directo in coenum aut in vadosa
orae maritimae. Hic mox ex parte inferiore quoquoversus
incipit emittere oblique tendentes radices,
quae plantam juvenilis vigoris infigunt in litore coenoso.
Hae radices cito mutatae in lignum formant
arcus, qui omnes propter arborum juxta accrescentium
appropinquitatem inter se sunt complicati. Evolutio autem
harum radicum intimo nexu conjuncta est cum
fluctu oceani et luti litoralis profunditate; ibi enim
potissimum emicant, ubi rostellum continua aquae vicinitate
aut luti humore excitatur, ut in lateribus promittat
ramulos. Unde, si quis extensam hujus litoralis
nemoris seriem inspexerit, etiam cognoscet, validissimas
radices aut omnes in eadem acie juxta esse
explicatas, aut, uti diversae sunt loco certo aquae
altitudines, ita diversis gradibus alias super alias emicuisse.
Ceterum longitudo, ad quam juvenilia embrya
accrescunt, priusquam eruant e matris pericarpiis, non
ubique est aequalis, atque conspexi compluria, quae
quatuor pedum longitudinem erant assecuta, quia neque
aëris motu neque oceani ut sejungerentur effectum
erat. Quin adeo fieri posse conjecerim, ut rostellum
aliqua re impeditum prorsus non queat removeri e pericarpio;
quo pacto evenit, ut simulatque nactum est
lutum maritimum, radicetur et novam provocet arborem,
quae superne cum matris corpore est copulata.
Verum enim vero id est ubicunque accidit singulare,
quippe corculum solet, quo modo exposuimus, de ambiente
pericarpio liberum, sese evolvere, ut propriam
formet arbusculam. Haec omnia per anni spatium procedere
observavit =Jacquinius=. Praeter hunc propagandi
apparatum etiam inest, id quod jam monuimus,
in arbore facultas e superioribus ramulis longas eliciendi
radices aëreas, quae coenum maris nactae pariter
atque embryonum rostella ramos suos implicant et illius
truncum quodam modo defendunt.
# pagina XLVI.
Hac vero organisationis ratione singula mirum
quantum augeri copia ac numero est manifestum atque,
quum soli uliginosa conditio decidentium rostellorum
vitam vigoremque regat et constituat, porro patebit, hanc
singularem silvam maritimam deficiente coeno litoris haud
amplius posse evolvi, ideoque temporis decursu, ubi
sibi ipsa sit libere commissa, in silva terrae continenti
finitima debere extirpari, ut primum hic humus particulis
solidis continuo ex altiore terra adversus mare compulsis
magis magisque densatur atque exsiccatur. Contra
in parte oceanum spectante silva /Mangle/ non potest non
perpetuo adaugeri, quandoquidem relictum est solo lutosum
illud tegumentum, in quo arbusculae decidentes
sese infigunt. Radicibus, inter quas maris lutum impune
potest coacervari, continuo multiplicatis non minus
efficitur, ut regnum silvarum /Mangle/ in hac parte
longius utique protendatur. Qua re haud raro accidit,
ut simplices hae silvulae per immensos tractus obtegant
oras illas vadosas. Simul illae adeo condensantur
atque connectuntur, ut vix queat penetrare viator
et, ubi imprudens illas invaserit, admodum debeat cavere,
ne longis abducatur erroribus. =Herrera= (Hist.
general de los Castell. Dec. I. L. VII. c. 15 et L. VIII.
c. 4) tradidit, quales et quantas pertulerint molestias
aerumnasque =Alonso de Ojeda=, fortis ille atque animosus
expugnator et ejus septuaginta comites in silva litorali
ad oram Terrae firmae, ubi ille in arborum /Mangle/
densis latebris se occultaverat ab Indianis insequentibus
et triginta dies, dimidia parte comitum amissa,
per profundum lutum ab arcu ramulorum in arcum
transcendens circumvagabatur, donec ex illis in firmum
litus penetravit. Complures ita palantes atque fame
cruciati tentabant comedere corculorum partem medullosam;
sed est, id quod jam monuit =Oviedo=, cibus
austerus ac stypticus, cujus perpauci modo sint patientes.
Contra est, quod commemoremus, in quibusdam
regionibus radices aqua immersas dense obtectas esse
ostreis, quibus vesci licitum est; unde extitit fama de
arbore ostreas ferente. — =Labatus= pater venerabilis,
qui in libro de insulis Indiae occidentalis in omnibus
lubenter moratur, quae sunt dulcis saporis, etiam adjicit,
hasce ostreas esse pingues, albas, teneras et
veras delicias! (Nouvell. Voyag. II. p. 140.) — Praeterea
commemorandum est in radicibus truncisque /Rhizophorarum/
frequentes insidere Cancros Uça L. (Gegarcinos
Lam.) qui e terrarum cavernis subrepentes
aliquantum ibi in terra versantur. Partem victus e corculis
/Rhizophorarum/ videntur sibi acquirere.
# pagina XLVII.
Jam vero quae emolumenta ex mira hac arbore
redundant ad homines, ea sunt haud aspernanda ac
copiosa. Primum densa valla silvae /Mangle/ (Manglares
Hispanorum, Manguesaës Lusitanorum) non solum
defendunt terram a fluctuum maritimorum violentia,
quae repelluntur spissis earum ac firmis voluminibus,
verum etiam jam ab illo inde tempore, quo retulit de
provincia Maragnaniensi =Claud. Abbevillius=. spectantur
utpote obices, quibus locus muniatur ab hostium
invasionibus, quum vix videatur posse contingere, ut
agmen armatum penetret clandestina via per silvarum
harum tractus longissimos.

Praeterea /Rhizophorarum/ lignum, quod alburno
gaudet albo parum compacto, cerebro fusco et sat denso,
adhibetur ad varias aedificationes, in qua re maxime videtur
idoneum in aqua propter lentitiam constantiamque.
quum minus probatum sit in illis, quae loco sicco extruuntur.
Radicum arcus inserviunt variis fabrorum operibus.
Corticis materia subigunt coria, quippe quae continet magnam
copiam principii tannini s. materiei scytotephicae.
Ubi alia silvarum genera longius absunt, uti ad oras
provinciae Maragnaniensis, ibi passim caeduntur quotannis
silvae Mangle, quod, si hic illic relinquuntur
arbores frugiferae, non adfert incommodi aliquid propter
copiam incrementi ac celeritatem. Radix arboris,
quae mollis est et humida, fissa et tosta calida puncturae
venenatae utriusque piscis /Niqui/ (Cotti grunientis
L.) applicata, ejus dolores sedat et membrum laesum
restituit, licet prima fronte dolores exasperet: haecce
=Piso=. Quum vero hanc arborem natura tot tamque
utilibus instruxerit virtutibus et eadem propter singularem
propagandi rationem haud sit aspernandum divinae
providentiae exemplum, nequeo intelligere, quid
fuerit, quod ejus specimen aut speciei cognatae in Congo
ad Africae litus occidentale adeo moverit pii cujusdam
hominis invidiam, ut ad internecionem usque veniret.
Legimus scilicet in =Merollae= itinerario episcopum
quendam apud Conganos ab indigenis male
mulcatum in certa hujus speciei arbore signum crucis
fecisse, unde sit factum, ut arbor ista, sicuti ficus,
de qua mentio fit in evangelio, illico contabuerit.
# pagina XLVIII.
Haec igitur sufficiant ad explanandam /Rhizophoram/
/Mangle,/ quae unica in Tabula XII. expressa est.
Sed quod mihi non data erit occasio revocandi lectores
ad ceteras arbores, quae ad formationem silvarum
Mangle pertinent, /Avicenniam tomentosam/ et /nitiaam,/
/Lagunculariam racemosam, Bucidam Buceratem, Conocarpum/
/erectam,/ pauca de illis adjiciam. Has pericarpia
decutere semenque ex istis a solo germinare jam
memoravimus; rostellum igitur etiam hic perforat fructum,
sed non in mirum illum modum prolongatum gravi
lapsu conditur in luto, quum lente in humum descendat,
indeque emittat surculum, qui mox frondibus obtectus
in coronam distenditur. Propter hanc singularem
vivendi rationem hae arbores non solum habitant
in maris luto molliore, sed etiam in interioribus terrae
partibus. Ubi propria /Rhizophorarum/ silva jam cessat,
illic haecce, quam quodam modo /Mangrove/ non
propriam possimus nominare, longius pergit per fluviorum
ripas ad continentem. (Neque hae plantae, excepta
quaque alia specie, tantum spatii occupant, quantum
/Rhizophorae/ solent, saepius inter se mutantur interque
eas complures alii frutices arboresque inveniuntur,
ut complures species /Seguierae, Licaniae, Terminaliae,/
/Dodonaea viscosa, Gustavia brasiliana. Anona/
/palustris/ et /paludosa, Machaonia brasiliensis, Cacoucia/
/coccinea/ rel.) Hae quoque arbores, licet non
sint tam singularis indolis, quam /Rhizophora,/ jam
priorum scriptorum adverterunt animos. Sic duas
/Avicennias, nitidam/ et /tomentosam/ nomine Tupico /Cereiba/
apud =Pisonem= et =Marcgravium= (edit. a. 1648 p. 73
et p. 127; edit. a. 1658 p. 204) habemus. Apud diversos
Europaeorum in America colonos hae audiunt modo
/alba,/ modo /cana nigrave Mangle. Laguncularia racemosa,/
quam in Peruvia nominari /Montachiba,/ in Caracasana
provincia /Mangle Bobo/ quidam tradiderunt,
videtur esse Antillarum Anglicarum /Mangle alba, white/
/Mangrove;/ apud colonos gallicos vero in Cayenna /Palétuvier/
/rouge/ dicitur, teste =Noyer= (Forêts vierges de
la Gujane, p. 40). /Conocarpus erecta/ vocatur in Jamaica
/Button Tree/ vel /Button Wood,/ apud colonos
Hispanos /Mangle Saragoza; Bucida Buceras/ in Antillis
Anglorum /Olive Bark-Tree,/ in Gallorum /Tavernon,/
apud colonos Batavos, ob corticem coriarium
/Leertouwers-Boom./ Earum ligna inserviunt rebus
domesticis.

[[./images/vol1/pars1/tab-xii.jpg]]

**** XIII. PARASITI CADUCI GRANDIUM ARBORUM PERNICIES, IN PROVINCIA RIO DE JANEIRO.
# tab. XIII. pagina XLIX.
In describenda Brasiliae vegetatione jam saepius
se nobis offerebat locus dicendi de parasitis, i. e. si
quidem vulgarem sequimur loquendi usum, de iis plantis,
quae crescunt in aliis plantis. Hac vero tabula
complures ejusmodi plantas singulares ita sub oculos
quasi lectoris benevoli tantaque sollertia tentavimus exhibere,
ut de formis earum clare posse videatur ac
dilucide judicari. Cernitur hac tabula litus insulae,
quam vocant Gubernatoris, quae insula sita in sinu
fluminensi varia praecellit et valida plantarum vegetatione,
quapropter priore tempore a regia gente venandi
studiosa ferae ibi alebantur. In parte postica conspicies
litus densa silva amictum, ex qua aliquot caudices
/Euterpes edulis,/ gracilis illius palmae eminent, et
idem altis vestitum graminibus; in antica sinistra et
media cernuntur duo caudices /Ficorum,/ quae multis
obtectae parasitis in directum tendunt, quum alia arbor
immensa harum plantarum multitudine tota sit velata
atque onere illarum oppressa ita in obliquum declinet,
ut totius tabulae longitudinem permeet; haec arbor
jam desiit vigere, folia sunt decussa, lignum jam putrescit,
sed dense consita est parasitis diversae stirpis,
quae in ea tamquam in solo fertili auctiora inveniunt
crescendi nutrimenta. Sinistrae hujus arboris
parti adhaeret magna planta, /Philodendri undulati,/
quae multis in aërem emissis radicibus et in caudice
ipso plura nacta est insistendi loca et in solo firmius
innititur. Funes, qui de superioribus arboris ramis descendentes
in terram se insinuaverunt, longo tractu nec
folia nec flores progenerarunt. Quamquam me fugit,
quorum sint illi generum, veri tamen est simile, eos
Menispermeis aut Asclepiadeis esse adsignandos. Duo
illi funes, qui invicem contorti laqueum effingunt plus
pollicem crassum, ubi vulneraveris, edunt spissum et
acrem succum lacteum, qualem saepius Asclepiadeae
emittunt. Cortex harum Lianarum est satis crassa, suberosa,
rimosa et albescens. Parva quaedam Aracea,
cujus semen ab ave videtur apportatum, in contorta
hac Liana germinavit ac folia sua hastata extendit.
Prope arborem et e pingui humo, quae eam infra circumdat,
accrescit filix insignis /Diplazium Riedelianum./
Ipsa autem arbor, quae dejecta hic instar hortuli botanici
ubique obtecta est epiphytis, in ramo radicis e
terra evulso, gestat magnum caespitem /Philodendri cannaefolii./
Cujus rami pars ima, quae oblique sursum tendit,
ipsa testatur tenacem illum vigorem, quo tropica
vegetatio excellit. Etenim appetens quasi se in terra insugendi
emisit radicem aëream, quae recta via deorsim
descendens et sensim nacta solum firme ei infixa
est; quae res et rarius invenitur et hic arbore jam
aegrotante incrementi comprobat celeritatem. Paullo
superius ad caudicis ipsius fundamentum extenditur caespes
/Anthurii crassinervii,/ cujus folia non minus ob
magnitudinem (non nunquam videlicet quinque vel sex
pedes sunt longa), quam propter coriaceam crassitudinem
et succosam viriditatem admireris. Huic nobilissimae
Araceae vicinam videbis alteram eamque minorem,
/Syngonium auritum (Caladium/ Vent.), quod
densis caudicis ambagibus et larga fronde ita truncum
coarctat et velat, ut uni modo Orchideae /Cattleyae/
/guttatae/ spatium relinquatur. Magnificum florum colorem,
quo venustissima haec planta nitescit, pictura
quidem nequit repraesentare; certant cum finituma Bromeliacea,
/Billbergia purpureo-rosea,/ quae bracteis
roseis et tenerrimo corollae nitore tam suavi ab illa
discedit varietate, ut doleas, quod hae plantae non
nisi artificioso calore sustentatae nostris florum amatoribus
queant offerri. Dextrorsum magis sequitur densa
series alius Orchideae /Maxillariae aureo-fulvae,/ quae
multis radicum fibris superficiem perserpit atque inter
succosa lanceolata folia protendit florum auratorum racemos,
dum /Cactus phyllanthus/ juvenescens et grata
/Passiflora kermesina/ omne fere spatium occupat in
superficie dense misereque constrictae arboris relictum.
Alter quoque frutex Bromeliaceae et juxta /Amaryllis/
/solandraeflora/ explent spatium ad alteram usque arborem,
quae in tabula cernitur in directum eminens; quae ipsa
funibus est praedita, quorum alii de ramis ejus descendunt
solum petituri, alii variis illam circumdant ambagibus.
A sinistra parte eminet caudex /Caladii obtusilobi,/
in arbore ipsa inhaeret largum glomus /Anthurii/
/digitati/ et superiore loco /A. longifolii./ In ipsa fronte
a dextra parte arboris est /Amaryllis psittacina,/ tum
/Anthurium macrophyllum/ et /glaucum;/ in superiore
ramorum eorum, in quos dejecta arbor discinditur, laudo
praeterea pulchram /Miltoniam candidam,/ perigonii
purpureo maculati et labelli candore praestantem, in
inferiore /Anthurium lanceolatum/ cum longis lanceae
similibus foliis, /Dracontium pertusum/ vagis ambagibus
arcte constrictum, atque /Maxillariam placantheram,/
cujus caespes inter ambos caudices /Bactridis/
/setosae/ conspicitur, quae Palma caespitosa in madidis
silvis primitivis Brasiliae orientalis tam crebra invenitur.
# pagina L.
Haecce enumeratio diversarum plantarum, quas
legentium oculis tamquam principes epiphytorum subjicere
tentavimus. Quas quidem plantas si sub tabula
cognomine appellavi Parasitorum, id haud justa nominis
significatione factum est; nam harum rerum peritis
non est quod pluribus demonstrem, omnes hic
depictas plantas non veris adtribui posse parasitis, sed
iis, quae ab hominibus doctis vocantur pseudoparasiti.

Nam si quidem rem ita tractamus, ut scientiae conveniat
rationi atque consilio, qua fere via praecesserunt
=de Candolle= (Physiologie vegetable III. p. 1401 sq.)
=Treviranus= (Physiologie der Gewaechse II. p. 789 sq.)
et alii, nomen illud iis tantum adscribimus plantis, quae
e succis aliarum plantarum plus minus sibi quasi accommodatis
et suo ipsorum vigore impletis capiunt
nutrimenta; pseudoparasitorum vero nomen iis, quae in
superficie aliarum plantarum pariter aluntur, ac si hae
aut mortuae essent aut pro ipso solo subjectae.

Utrumque epiphytorum genus ita conjunctum est
cum tota Florae Brasilianae natura atque indole, ut
opportuna oblata occasione plura disserere de naturali
harum plantarum historia noluerim detrectare. Prius
vero agam de pseudoparasitis. Hi sub coelo frigidiore
maxime inveniuntur tamquam membra eorum ordinum,
qui humiliore utuntur structura, Lichenum, Muscorum,
Muscorum hepaticorum, Filicum; intra tropas vero atque
praesertim in Brasilia, terra vegetationis ubertate eximia,
etiam inter altiores referendi sunt ordines, quorum
nomino Araceas, Bromeliaceas, Orchideas e Monocotyledonibus;
complures Artocarpeas, uti /Dorsteniam/
et /Ficos/ caudice scandente donatas, Nopaleas,
aliquot /Begonias/ et genus /Vohiriam/ ex ordine Gentianarum
inter Dicotyledoneas. Hae plantae ubi inveniuntur
pseudoparasiti in aliis, radicantur aut in ipso cortice,
aut in humo, quae hic illic in arboribus insidet,
aut in ligno cortice jam orbato ac putrescente.
# pagina LI.
Aliud pseudoparasitorum genus sunt illae plantae
volubiles, quae ab initio quidem in terra crescunt,
sed in caudicibus ascendentes easque perrepentes
radicibus succedentibus affiguntur atque, ubi satis
inveniunt humi, pariter ibi insistunt atque in ipso solo,
et ita quidem, ut interdum primitivae radices emoriantur.
Huc referenda putaverim compluria genera Gesneracearum
/(Nematanthum, Alloplectum, Besleriam, Hypocyrtam/
rel.), nec improbabile videtur aliquot Bignoniaceas,
Passifloreas, Ampelideas, Apocyneas et
Asclepiadeas simili modo posse radicari. Quas plantas
ubi sine radice in solo firmata arboribus adhaerentes
videris, aut per bestiolas, vel vento, vel alio casu
semina illarum apportata esse statuendum erit, aut primigenias
radices paullatim esse emortuas. In univerversum
cognoscimus, has plantas omnes radicibus primitivis
esse extructas pro ratione satis imbecillibus,
contra plus minusve frequentes effingere secundarias;
quae radices pleraeque nec longitudine nec crassitate
eminent nec multam efformant partem ligneam; id quod
e contrario in nonnullis accidit Araceis, ubi longitudinem
triginta quin immo quadraginta pedum nanciscuntur atque
satis denso utuntur ligni fundamento, uti illae, quae ibidem
audiunt /Sipo de Imbé./ Quarum fibrae immergunt in extremum
corticis cui accreverunt stratum, et, quamquam non
succos vividos, tamen insugunt aquam, ibi non organicis
quidem viribus, quia haec pars corticis jam occidit, sed
physica quadam attractione retentam. Ex quo apparet
hos pseudoparasitos ad unum omnes in vegetabilibus
lignescentibus diversissimae indolis sese valere
collocare, earumdemque maximam specierum varietatem
in eodem fundamento posse inveniri; quum veri parasiti,
qui praeparato quodam et peculiari indigeant
alimento, semper singulari utantur cum certis plantarum
speciebus conditione, ita quidem, ut in certo vegetabili
saepe multi singuli, exclusis tamen aliis speciebus,
ecrescant.

Pseudoparasitorum, qui in aliquo existunt caudice,
numerus pendet primum de conditione naturaque ejus
corticis; tum quo tendunt et ipse caudex et ejus rami;
denique ex numero atque indole specierum pseudoparasitorum
in vicinitate habitantium deque aliis conditionibus,
quibus ut semina per illum caudicem dispergerentur
effici potuit. Quod ad primum illud attinet,
equidem semper animadverti, arbores fungosa densa
rimosaque cortice praeditas plura in se gestasse epiphyta,
quam quarum cortex glabrior duraque esset ac tenuis.
Quo est cortex fungosior quoque ampliorem offert planitiem,
eo est humidior eoque largius praebet radicum
fibrillulis epiphytorum alimentum ac fundamentum.
Quod vero hoc corticis stratum, uti jam diximus, vere
jam tempestate est contritum nec nisi excretum quasi
arboris putandum, idem illud patefacit, qui accidat, ut
hi pseudoparasiti non in cortice solum, verum etiam
pari modo in ligno putrido aegrotantium mortuorumve
caudicum, quin etiam in trabibus, sudibus lignisque soleant
locum habere, quae humana vicinitate jam sunt
affecta. Licet in hisce mortuis lignis parum saepe eos
conspicias cum propterea, quod omnino illa hominum
manibus commutata ligna rara modo in mediis silvis
longissimis feriant oculos, tum quod ingenti vi tropici
caloris atque humoris prius abeunt in putredinem, quam
pseudoparasiti eam nanciscantur magnitudinem, qua
oculo lustranti possint facile offerri. Namque est certum
observatumque, id quod in nostris quoque hortis
botanicis facile tibi persuadebis, has plantas, uti inprimis
Araceas et Bromeliaceas, haud celeri uti incremento
easdemque satis longa vitae diuturnitate. Saepius vidi
magnos caespites /Bromeliae Pinguin, B. Karatae/
vel /Anthurii/ cujusdam, quos hominis aevo superiores
esse affirmabant coloni, unde haud raro accidebat, ut
ipsi in densis coriaceisque foliis rursus non solum multis
Muscis et Jungermanniis, sed etiam Filicibus depressis
atque longe lateque repentibus, uti /Polypodio/
/vaccinifolio, sepulto, Vittariae graminifoliae, Pleopeltidi/
/angustae, Trichomani inciso/ et /radicanti,/ aliisque
minoribus Bromeliaceis, uti /Tillandsiae recurvae,/
variisque Orchideis praeberent domicilia.
# pagina LII.
Deinde in parasitorum ac pseudoparasitorum habitatione
augmentoque id potissimum spectandum est,
quo versa arbor petat horizontem. Orchideae desiderant
praecipue fundamentum horizontale aut quod non
nimis arduum esurgat; cujus rei causa posita videtur in
gravitate pro ratione voluminis eximia, ut frequentibus
quidem nec tamen admodum validis radicibus suffultae
densa folia et florum racemos saepe graviores nequeant
portare, si recto angulo de arbore dependent. Maxime
igitur distenduntur in horizontalibus aut minus esurgentibus
truncis et ramis, quod idem obtinet in magnis
et gravioribus Bromeliacearum speciebus. Ubi eas conspexi
instar magnorum caespitum arboribus verticalibus
adhaerentes, fere semper sedebant in bifurcatione. Teneras
hujus plantarum familiae formas, uti /Tillandsiam/
/usneoiden, recurvam,/ notum est lubentissime appendere
ramis, quos vel etiam omnem arborem, tanquam
denso velo amiciunt. /Pitcairniae, Billbergiae, Aechmeae,/
/Tillandsiae, Hohenbergiae/ aliaeque inprimis
inveniuntur iu cavis locis truncorum ramorumque, qui
in directum aut obliquum ascendunt. Alia est ratio
plerarumque Aracearum, quas notum est ad haud
exiguam se extollere altitudinem, ubi non solum primitivis
radicibus affigere sese atque insugere solent, verum
etiam radiculis aëreis se firmare atque insistere.
Quo plures ac vividiores aliqua horum epiphytorum
species effingit radices secundarias, eo minus respiciunt
fundamenti, cui innascuntur, directionem, pariter
scilicet et verticales et horizontales crescentes.
Filices caudice radicante praeditas mixtim modo huc
modo illuc tendentes conspicis aut in zenith conversas
aut in horizontem. /Fici/ species tenues ac lentae, quae
uti /Hedera Helix/ nostras in scandendo parvis haustoriis
se affigunt, in trunco verticali lubenter crescere
videntur, ubi folia sua disticha serie expandunt atque
illius superficiei plana apprimunt. Omnino eae plantae
scandentes, quae non solum amplexibus tenent sua fundamenta,
sed etiam parvis capreolis et haustoriis se
adstringunt, in verticem ascendere admodum amant
atque saepius cernuntur in verticalibus caudicibus,
quam in obliquis, nec nisi raro in horizontem vergunt.
Hac singulari natura praeter illas, de quibus
jam dixi, /Fici/ species praecipue allegandas puto
Araceas, quae in Brasilia communi nomine /Sipo de/
/Imbé/ comprehenduntur, ex quibus una species magnis
foliis sagittatis extructa saepe miram longitudinem
30–40 pedum nanciscitur. Huic quum multis annis
opus sit ad tale incrementum, comparat sibi unum plurave
loca, in quibus in subjecto caudice nitatur, partem
nimirum sui caulis in illo plane expandens, ac denique
instar tori densi coronaeque similis circumcirca
pullulans; qua incrementi indole sane mira fit, ut fulcientis
trunci cortice plus minus destructa, in ipso
denique ejus corpore ligneo videatur incubare, ubi fortasse
alimenta sibi accommodata recipit eoque evadit
verus parasitus.
# pagina LIII.
Postremo vero pseudoparasitorum in caudice aliquo
insidentium numerus nequit dubitari, quin eo quoque
pendeat, an ejusdem speciei aliae plautae sint in
vicinia, qua re facillime possit evenire, ut semina aut
vento suoque pondere et pluvia, aut per animalia congerantur.
Has plantas plerumque in humidis calidisque
silvae primitivae recessibus inveniebam frequentissimas,
unde eas quasi ex loco stativo magis magisque adaugeri
mihi patefactum est; neque erat ejusmodi locis
difficile observatu, aves et mammalia in horizontalibus
caudicibus ac ramis per tempus insidentia ipsis his potissimum
locis illarum semina dispergere. Quicunque
vitae securitatem in mirificis illis et horridis silvis
aliquantum contemplatus fuerit, illum non fugiet, uti
hominem ita etiam bestiarum greges in certis quibusdam
viis praecipue migrare, certa certis noctis ac diei
temporibus animalia in certis locis silvarum tenere cursum,
ea in aliis quiescere ac pascere, in aliis praedari;
quibus rebus non dubium est, quin apprime modus
ac ratio constituatur, qua planta aliqua et inseritur
et disseminatur; quocirca disserendi de hac re occasionem
nolui praetermittere.

Ex iis quae adhuc sunt exposita, posse videtur
affirmari, pseudoparasitos, de quibus hic potissimum
agitur, i. e. vasculares (vasis et corpore ligneo extractos)
promiscue in sanis atque aegris plantis considere.
Itaque sine discrimine accrescunt, quo aliqua causa
adlata sunt eorum semina; corpus vero subjectum aut
morbo afficere aut mortem illius accelerare tum poterunt,
quum tam frequentes et densi insederunt, ut arborem privent
parte lucis necessariae, quum eam in effingendis
novis oculis et ramis impediunt, quum pondere suo eam
aut comprimunt aut deprimunt et quum nimium humorem
in eam deducunt et ingerunt. Quapropter fieri potest,
ut pseudoparasiti aeque fere atque veri parasiti
baseos suae evadant pestis et pernicies, quos posteriores
non ignoramus vegetabili, cui insident, inferre exitium,
ubi nimis frequentes illius succos sibi arrogant idque
cum detracto nutrimento tum suo pondere prohibent,
quo minus suam vitam queat justo modo sustentare.
# pagina LIV.
Ejusmodi epiphyta si quis conspicit in Brasilia aut
in ulla alia troparum terra, larga vegetatione insigni,
illi tota istarum plantarum indoles ac natura mirifica
videatur esse necesse est, in primis vero homini Europaeo,
quippe qui in patria nihil adspiciat, quod aut
simile sit, aut forma, coloribus, magnitudine tam insigni
modo distinctum. Ac profecto qui advena videbit
seriem Aracearum foliis pergrandibus ac radicibus per
aërem funium instar miro modo convolutis, qui Bromeliacearum
et Orchidearum caespites magnitudine varietateque
florum praestantium, Nopaleasve carnosas, quae
in una copulatae arbore integrum offerre videantur hortum
botanicum, ille non minore stupore afficietur, quam
qui conspexerit palmas altissimas et ingentes /Chorisiae/
vel /Lecythidos/ caudices, amplissime extensos et densissimae
frondis corona ornatos.

Jam vero postquam quae de pseudoparasitis in
Brasilia dicenda erant primaria exposui et quae videbantur
necessaria ad accuratiorem hujus tabulae descriptionem,
pauca quoque adjiciam de propriis illius
terrae parasitis. Hae quoque plantae uti in aliis plagis
tropicis, ita in Brasilia multo et frequentiores
inveniuntur et formosiores, quam in iis quae sunt extra
tropas sitae; quae, etiamsi ad plantarum physiognomiam
minoris sint momenti, quam isti pseudoparasiti, iis tamen,
qui plantarum naturam scrutantur, i. e. physiologis
plura offerunt, quae maxime videantur esse reputanda.
Omnes parasiti, quos ego quidem per Brasiliam oculis
potui conspicere, mea opinione in quinque majores
partes dividuntur:

- 1. [[§. 1.][Mycetes vel fungi quidam.]]
- 2. [[§. 2.][Phanerogamae aphyllae nec virides, radicibus aliarum plautarum insistentes.]]
- 3. [[§. 3.][Phanerogamae aphyllae, in caulibus radicantes.]]
- 4. [[§. 4.][Phanerogamae virides foliisque praeditae, quae primariis modo radicis partibus in basi insistunt.]]
- 5. [[§. 5.][Phanerogamae virides foliisque praeditae, quae secundariis modo partibus in basi sese insugunt.]]

<<§. 1.>>
● 1. Quod adtinet ad fungos, has plantas probabile
est non esse pauciores in Brasilia, quam in aliis terris,
sed cum reliquarum formarum altitudine ac singularitate,
tum molestiis et periculis, quae obeunda sunt ei, qui illas
inquirit ac dignoscere studet, adhuc ut non nisi rarius
illae sint respectae inque lucem protractae factum est.
Ibi non solum /Boletum sanguineum,/ qui per totam
Americam tropicam dispersus coloris rubri igne atque
facie coriacea excellit, vidi frequentem, sed etiam
multos et magnos /Agaricos,/ in ligno cortice et solo
densarum silvarum, sicuti in Europa gregatim pullulantes.
Pariter inveniuntur /Coniomycetes/ et /Hyphomycetes,/
nec aliis quam nostris rationibus totus ordo,
nisi quod /Gasteromycetes/ haud eadem multitudine
conspicere memini. Hasce divitias, qui in futuro permigraturi
sunt illas regiones, largas nobis patefacient.
Ceterum cum =Lud. Chr. Trevirano=, viro insigni mihique
amicissimo, non possum non consentire, qui
(Pflanzenphysiologie II. p. 792) contendat, has plantas
veros esse parasitos et unicas quidem inter cellulosas,
quibus semper aegrum aut jam emortuum corpus (sive
vegetabile, sive id quod rarius animale) sit fundamento.
Nec potest vocari in dubitationem, quin etsi
pleraeque nutriuntur aere qui circumjectus est atque
humore, tamen proprios quosdam atque natura baseos
comparatos succos in sese recipiant. Ab altioris
ordinis parasitis nescio an in recipiendis alimentis
eo maxime discedant, quod baseos succos
non integerrimos et vitae vigore perfusos, sed potius
eo excipiant tempore, quo illi succi jam recedere coeperunt
e singularis vitae dominio aut revera jam prorsus
sunt segregati. Nam quum fungorum radices nunquam
per corticem baseos ad ejus lignum penetrent,
illas e cortice modo aut ligno jam putrescente sugere
alimenta apertum est.
# pagina LV.
Quodsi conjectum est, fungorum matricem filiformem
aut fibrosam, quod dicitur /Mycelium,/ ex ipsis
confluere succis putrescentibus nec nisi singulari fortuna
posse evolvi ex ea formas altiores sporasque ferentes,
veluti fructus illius /Mycelii,/ illud iis, quae novissimo
tempore sunt observata, videtur bene confirmari;
qua ex ratione etiam id comprobatur, quod auctore
=Nees de Esenbeck= fungi „vegetatio succedanea,
secundaria“ appellabantur. Quod cognomentum si apprime
diximus convenire fungis, etiam par videatur esse,
alias plantas cryptogamas, quae in cortice aliarum sese
effingunt plantarum, easque mira forma extructas hucce
referri, uti potissimum Lichenes e tribu Graphidearum,
Verrucarinarum et Trypethelinarum, de quibus cf. =Eschweiler=
in =Martii= Flora Brasiliensi et =Martii= Icones
select. plant. cryptog. t. 6–10.

<<§. 2.>>
● 2. At ab his parum nobilibus parasitis jam ad
illos transeo altioris ordinis, quos partium genitalium
duplicitate ac tota structura phanerogamos esse apparet.
Primi ordinis, quem constitui, sunt
~Parasiti aphylli phytogenii~,
quales ii sunt, qui primitus in aliis crescunt
plantis nec vera gestant viridia folia, sed loco
eorum squamas modo aut folia partem mere vaginalem
prae se ferentia, quae ~coelophylla~ appellare soleo.
Genera per Brasiliam observata in eo omnia conveniunt,
quod aut ad radices vel caudices hypogaeos
aliarum insident plantaram aut in illis (radicicolae
=DeCandolle=) atque colore fusco, rubescente, flavo
vel albescente nihil viriditatis prae se ferunt. Huc referas
/Scybalium, Lophophytum, Langsdorffïam, Helosin,/
cui adjungendum /Ombrophytum/ a =Poeppigio= in
Andibus Peruvianis detectum, quae genera omnia sunt
e Balanophoreis. Multa de vita ac formatione harum
plantarum adhuc sunt occulta et iteratis demum in patria
observationibus erunt patefacta. De modo quo in
parte subjecta inseruntur, relego ad dissertationem
amicissimi mihi =F. Ungerihh= (Annal. Mus. Vindob. II.
p. 15–60 cum tab.). Similis parasitismus in generibus
invenitur /Frostiae/ et /Apodanthis,/ quae mihi ideo
videntur commemoranda, quod prioris species quaedam
in Brasilia reperta est. Illae plantae et ipsae multis
obnoxiae dubitationibus, quae adnumerantur Rafflesiaceis,
a prioribus jam statu suo discedunt, quum non e
radice aut rhizomate, sed e superioribus ejus plantae
esurgant partibus, ex qua capiunt alimenta. Ejusdem
ordinis parasitorum phytogeniorum aphyllorum decolorum
etiam est forma Orobanchearum et Monotropearum
in temperatis terris frequentissima. De quibus quoniam
nihil adhuc e Brasilia est relatum, crebras ibi
Gesneraceas earum locum explere conjecerim.
# pagina LVI.
<<§. 3.>>
● 3. Alius est ordo ~Parasitorum aphyllorum geogeniorum~,
ad quos spectant /Cuscuta et Cassyta./
Hae plantae quin ab initio pullulent sub terra nequit vocari
in dubitationem; sed, ubi certam assecutae sunt altitudinem,
inclinant sese ad vicinas plantas sive herbaceas
sive arboreas, atque emittunt ad latera e caulibus ramulisque
parvas verrucas aut haustoria, capreolos, pythmenes,
quibus se in plana succosaque cortice subjacentium
partium et insugunt et nutriunt. Posteriore
vero tempore primariae radices in terra infixae abolentur,
quo facto e sola illa planta nutrice vitam sustentant.
/Cuscutae/ in Brasilia haud raro conspiciuntur in
altioribus arboribus, quarum rami passim dense ab iis
sunt circumstricti; quod ubi accidit, non e solo crediderim
accrevisse plantam ad tantam altitudinem, sed
ab avibus aliisve bestiolis in ipsos apportatam ramulos
ibi occupasse domicilium. Ceteroquin admodum
etiam discedunt haec ambo genera. /Cuscuta/ scilicet
non viridi est colore, veram ocreaceo aut fusco-flavescente
nec habet spiracula in tenerrima epidermide,
quae magnis oblongisque formatur cellulis, quum contra
/Cassyta/ viridi ornata sit colore atque (sicuti in /C. brasiliensi/
vidi) in sulcis tenerrime striatae superficiei
seriem ferat ellipticorum contra axem primarium oblique
tendentium satisque grandium spiraculorum, quorum duae
cellulae magnae eaeque valvarum modo conclusae altius
sunt editae ac pituita impletae paullum pellucida.
Haec species pilis quoque longis subulatis est extructa.
/Cuscuta/ autem uti in Europa, ita in Brasilia
in plantis diversissimorum generum invenitur; vidi eam
in /Echite, Spermacoce, Kalstroemia (Ehrenbergia/
Mart.), /Microlicia, Trembleya, Schino;/ item /Cassytam/
/brasiliensem/ juxta diversas plantas: /Cassiam, Krameriam,/
/Ipomoeam, Lasiandram/ eamque clar. =Gardner=
/Oenotheram/ et /Lisianthum/ amplectentem observavit.
# pagina LVII.
<<§. 4.>>
● 4. ~Parasiti foliigeri, originitus inserti~
(Parasiti chlorophylli =DeCandolle= Physiol. III. p. 1409
sq.). Huc trahendae sunt Loranthaceae, familia in Brasilia
frequentissima, quae in ratione parasitismi aequales habet
in Europa /Viscum album/ et /Loranthum europaeum./
Illas non herbaceas requirere plantas, in quibus enascantur,
sed firmum ligni corpus in universum adnotandum
est. Horum parasitorum semen si in alia se
evolvit arbore, rostellum ejus penetrat in plantae corticem
plicatilem atque per hanc ad corpus ligneum.
Parasiti radix palaris ab initio simplicissima serius
ocius in ramulos discedit atque, quum planta nutrix
aucto vitae vigore nova continuo ligni corticisque
strata sejungit, istius radix magis magisque sese insinuat.
Plerumque omnes parasiti radices in cortice
corporis subjecti vidi demersas ejusque simplicem caudicem
in tumore illius insistentem. Attamen =DeCandolle=
(in Bibliothéque univers. a. 1830 m. Mart.
p. 304) animadvertit, apparere e figuris Florae
peruviano - chilensis (t. 273–279) multas in Peruvia et
Chile Loranthaceas radices palmatas multumque divisas
etiam in cortice evolvere et extendere, id quod
=Ungerus= (l. l. p. 33) de pluribus speciebus brasilianis
confirmavit. De his quoque conferas cl. =Korthals= de
Loranthaceis javanicis.

Horum parasitorum se in parte subposita affigendi
rationem nominari liceat insitionem, vento, pluvia
maxime vero avium opera effectam, quae Loranthacearum
baccas comedunt earumque semina non decocte secreta
in arbores demittunt; quae singularis se propagandi
ratio nec feros fugit Americae populos, qui idcirco
tupice vocant Loranthaceas „Oëra-repoty“ i. e. stercus
avium. Recte etiam =DeCandolle= videtur monuisse,
eas nisi in dicotyledoneis non inveniri, quum arborearum
monocotyledonearum lignum duriorem habeat superficiem,
quam quae istorum parasitorum admittat insitionem.
Cernuntur igitur dumtaxat in dicotyledoneis,
sed in his diversissimae naturae ac diversissimorum
ordinum, uti in /Theobroma Cacao, Eriodendro anfractuoso,/
/Vochysia Tucanorum, Qualea ecalcata/ et
/grandiflora, Citro Aurantium, Guarea purgante,/
/Myrsine gujanensi, Psidio pomifero, Anona crassiflora,/
/Guazuma ulmifolia, Spixia obtusifolia, Stryphnodendro/
/Barbatimam/ atque in speciebus /Acaciae,/
/Mimosae, Ingae, Nectandrae, Rondeletiae, Mayteni,/
/Spondiae, Myrciae/ etc. Ex quo apparet, Loranthaceas
plantarum succos, qui variae sunt chemicae
constitutionis; in quibus aut pituita aut partes balsaminae,
tanninum, resina vel resina elastica (Cautschuk)
praevalent, posse recipere et in vitae suae convertere
emolumenta. Ad quod ipsum aptae fiunt haud dubie foliis
crassis spiraculisque extructis, quae organa in multis
earum, quas supra diximus, plantis desiderantur. Quum
ratio quae intercedit inter plantas nutrices atque singulas
species fuerit magis constituta, confidentius etiam,
quam jam nunc conjecerim, posse videtur statui, unam
eandemque speciem in diversissimis plantis valere crescere,
in qua re quin formarum quaedam conspiciatur
differentia nequit dubitari, quamquam praesenti tempore
nihil dum est accuratius definitum. Quemadmodum in
Europa /Loranthus europaeus/ in /Visco albo,/ ita in
Chile /Loranthus laxifolius/ in /Lorantho tetrandro/
observatus est. Frequentissimas conspexi Loranthaceas
in silvis collucatis (Caa-tinga), praecipue in interiore
parte provinciarum Bahiensis et Minarum, ubi in humilibus,
mutilatis tignorumque modo divaricatis arboribus
silvae, quae dicitur Taboleiro coberto, dependent
magnos efficientes caespites et ipsae fortasse harum
arborum incrementum tam miro modo constituentes.
Eaedem in udis silvis primariis provinciarum Pará
et Rio Negro satis multae inveniuntur, ita tamen ubique,
ut totam aliquam regionem non insigniore forma
induant distinguantve. Quod genus nomine /Psittacanthorum/
appellavi, ejus complures species excellunt
magnitudine florum, qui variis coloribus, flavis, rubris,
viridibus splendent promiscue.
# pagina LVIII.
<<§. 5.>>
● 5. Plantae foliatae in terra crescentes, quae
seriore demum periodo in aliis lignosis plantis parasitice
sese insugunt et crescunt. Hoc parasitismi genus
prorsus singulare, quamquam jam diutius in universum
fuit cognitum, tamen a me primo (Reisebeschreibung;
die Thiere und Pflanzen des tropischen America
p. XXXII. sq.) explanatius est descriptum. Duo possunt
discerni genera: plantae quae se secundariis insugunt
radicibus aëriis et quae ipso caudice aut ramis imitantur
parasitos. Utriusque parasitismi natura et causa est
diversissima, eadem potestas. Utrobique vehementer
augetur ligni copia, qua caudice luxuriante, qua radicibus
suberescentibus et in mirum extensis ambitum;
utriusque ea est vis et potentia, ut pars subjecta postremo
prorsus extinguatur. Dixeris hasce plantas Empusas
Lamiasve, quae letali amplexu opprimunt vicinas.
Qua de causa in Hispanensi America vocantur /Matapalo,/
/Bejuço Matador/ et in Brasilia /Mata-páo, Sipo/
/Matador/ itemque in Francogallorum Antillis /Clusia/
/rosea/ appellatur /Figuier mandit./ Prius horum parasitorum
genus nominaverim ~Rhizobdallos~; quo referendae
sunt complures Artocarpeae, uti /Brosimum microcarpum/
et /discolor, Cussapoa latifolia, Perebea/
~gujanensis~ et aliquot /Ficorum/ species; ex ordine
Marcgraviacearum genus /Norantea, Ruyshia/ et quodam
modo /Marcgravia,/ in qua etiam caudex in corpore
infra posito accrescens observatus est, licet parum
sit evidens; ex ordine Myrtacearum /Gustavia/
/brasiliana,/ et /Myrcia egensis;/ inter Melastomaceas
/Blakea quinquenervis/ et /parasitica;/ inter Asclepideas
et Apocyneas multae diversorum generum species
nondum satis cognitae, in Araceis complures species
radicum aërearum numero insignes, e quibus solum
affero /Philodendron,/ quod in Brasilia vocari /Sipo/
/de Imbé/ jam memoravi. E Leguminosis ad illos Rhizobdallos
retulerim /Sipo de Escada/ vel /Sipo de Mororό/
Brasiliensibus, /Caulotretum gujanensem, Outimoutam/
et /macrostachyam/ atque e Menispermeis aliquot species
/Cocculi;/ denique plures /Cissi/ species huc pertinere
veri est simile. In his plantis oriuntur e caudice aut
ramis radices aëreae, quae acutissimis plerumque prodeuntes
angulis proxima via deorsum tendunt. Nactae
solum formant torum, ex quo fibrarum emittunt glomus
plus minus validum atque istis sese affigunt. Sed ubi in
via attingunt truncum ligni, in eo se insugunt plantamque
alunt parasitice, ut tamen etiam primaria radix sit
in eo occupata. Istae radices aëreae solent esse graciles,
teretes et glaberrima tenui pellucida cute vestitae;
in apice radicis est mamilla viridis ac mollis, circa
quam cuticula in testaceas fimbrias exarescit. Adolescente
hac parte vividissima existunt complures concentricae
alia aliam tegentes, plicatae membranae, quae conspiciuntur,
usque dum radicatio est plane perfecta, quo
facto sensim abolentur[fn:4]). (Ceteroquin est quod expresse
adjiciam, nequaquam omnes Funes Brasiliae ad
parasitos esse adnumerandos. Inter Sapindaceas, Hippocrateas,
Malpighiaceas, Trigonias, Bignoniaceas,
Convolvulaceas, Passifloras, Cucurbitaceas, Aristolochias
haud magis cognovi parasitos, quam in /Clematis/
speciebus et in Dilleniacearum ordinis generibus /Davilla,/
/Doliocarpo/ et /Tetracera;/ in herbaceis funibus /Leguminosarum/
et Compositarum /(Mikaniarum),/ in Rhamneis
/(Gouaniis),/ Polygaleis /(Securidacis, Comespermis)/
nullum parasitismi detexi vestigium. Eae potissimum
videntur esse plantae, quae coloratos, lacteos, lutulentos
succos continent, quales in Araceis, Artocarpeis,
Apocyneis, Asclepiadeis, Marcgraviaceis et Menispermeis
inveniri nemo nescit.)
# pagina LIX.
Parasiticarum radicum lignum solet esse lentissima
et tenuissima junctura. Evenire potest hujuscemodi parasitus
ut pluribus vel permultis radicibus aliis alias
ordine superantibus sese in trunco affigat; quarum radicum
si qua longitudine sua contingit corpus subjectum,
potest fieri ut cortice in parte illi confini abstersa
arctius usque sese apprimat et plane cum eo coalescat,
uti ipsum caudicem facere saepius mox videbimus.

Diversae naturae sunt ii parasiti, quos dixerim ~cormophagos~;
in his enim caudex aut ejus rami primas sustinent
partes, quae organa in planta nutrice sese insugunt,
licet etiam radices aëreae possint evadere parasiticae.
Hae plantae sunt arbores satis grandes atque amplae
accrescuntque ab initio caudice recto, qui magna radicum
multitudine in humo innitens ramos format late distensos.
Sin caudex aut rami alii se arbori approximant,
singulari modo afficiuntur. Cuticulam nempe abjiciunt et
postea corticem quoque exuunt, quo facto etiam partis
subjectae cortex cutisque extinguitur succorum scilicet
contactu. Simulatque lignum juvenile in ligno baseos
insedit, succos ligneos assugunt et veri evadunt
parasiti. Ratio parasitismi simillima est /Cuscutae/ et
/Cassytae,/ quae suum lignum cum baseos ligno non
concinnant uti Loranthaceae, verum semper disjunctae
ab eo manent. Eatenus Parasiti cormophagi decedunt
ab incremento concentrico atque per corpus inferius
ita se expandunt, ut ejus loca edita ac profunda
sequentes plane se iis accommodent et arctissime cohaereant
nec tamen coalescant. Discisso utroque amborum
superficies madet effusis plantae nutricis succis,
qui a succis parasiti liquore ac coloris inopia discedunt.
Eodem fere modo se offerunt, quo /Boletus/ coriaceus
in trunco crescens. Singularis ratio qua per
planitiem baseos profunduntur, potest componi cum
modo crescendi, quo ligneae arborum radices firmis
suffultae saxis, decussa paulatim forma rotunda, evadunt
planae atque, victae quasi horridae molis attractione,
corticis corpus in parte rupi adversa adtenuant, quin
etiam denique prorsus amittunt; unde hos caudices parasiticos
in naturam lignearum radicum transgredi existimaveris.
Parasiti tali modo se diffundentes eo usque
luxuriari possunt, ut marginibus commixtis integrum
corpus quod subjacet circumvelent. Qua re hujus vigore
ac vita magis magisque impedita postremo ponderis
onere obpressum, aëre ac lumine orbatum succisque
spoliatum non potest non succumbere. Quodsi arbor
a tali parasito colaci correpta crassior est, quam quae
ab illo tota possit obtegi, uno obducitur latere atque
parasiti caudice ramulos suos extendente formantur
glomera et confibulae, quae longe lateque sursum, in
latera, vel etiam deorsum procurrunt atque hic illic
annulorum instar compinguntur. Interdum conspiciuntur
grandaevae arbores ingentis altitudinis, ad quas parasiti
arbores ipsae 40–50 pedum adscenderunt, eorum
ramos partim comitati aut passim cingentes. Tale incrementum
longe superare saeculi spatium est admodum probabile.
Superstite corpore fundamenti parasitus cernitur
putredine correptus illique adhaerens tamquam sceletus
dentatus (conf. [[IX. ARBORES ANTE CHRISTUM NATUM ENATAE, IN SILVA JUXTA FLUVIUM AMAZONUM.][Tab. physiognom. IX]]). Haud raro
etiam contrarium vidi effectum, si parasito satis erant
virium ad arborem suffocandam; qua putredine ab illo
dissoluta ipse adstat una parte cortice extructus, altera
nudus, mire divisis et abnormibus dentibus ambagibusque
horrens, folia e summis ramis propellens veluti
spectrum vegetabile inter finitumas arbores. Ubi caudicem
cylindriformem obvelavit, illo putredine consumto,
restat instar cylindri lignei. In silvis ad Japurá
ejusmodi vidi tubos quindecim pedes altos et pedis
diametro, qui ita erant rotundati, tamquam essent arte
compositi. Indiani his tubis ligneis utuntur, ut fontium
aquas perducant aut dissecent in partes quinque —
sex pedes longas, quas pro cymbis aut soni telegragraphis
adhibent. Mirum illud incrementum, quo calami
more cingunt alios truncos, maxime conspicitur
in genere /Clusiae./ Ad Rio Guama prope Pará urbem
complures vidi /Clusiae albae/ eosque amplos caudices,
qui truncos /Acrocomiae sclerocarpae/ ad 20–30 pedes
prorsus obtexerant. Ramis brevibus denseque foliatis,
quibus magni et candidi flores adsidebant, magnifico
indumento ornabant palmam, quae in summo modo
apice flabellum foliorum explicare et protendere poterat
(v. =Martius= Reise-Atlas, die Pflanzenformen Tab. II.
Fig. XI.). =Turpin= (Iconographie explicat. des Tableaux
p. 75) se conspexisse narrat in parva insula
de Ia Tortue ad S. Domingo /Clusiam roseam/
admirandae et magnitudinis et venustatis. Quum arbor
caederetur, operarii nigritae perforato albo et molli /Clusiae/
ligno cum magna admiratione offendebant in corpus
satis densum ac durum. Denique in media illa arbore
magnus et bene servatus aperiebatur truncus /Acaju/
variegatae /(Swieteniae Mahagoni),/ quam nemo ibi occultam
esse existimaret cujusque lignum etiamtum utile
poterat venire (cf. =Turpin= lconographie Tab. IV.). Haec
singularis parasitismi conditio in primis mihi innotuit in
plantis ordinis Guttiferarum, uti in /Clusia, Arrudaea,/
/Quapoya/ et insigni modo in /Schweiggera comante/
/(Renggeria/ Meisn.). /Moronobea coccinea/ haud scio
an eadem vivendi utatur ratione, quamquam non satis
adhuc memini me in ea, illud observasse. Nec vero
complures /Fici/ species non possunt huc referri, uti
praecipue /Ficus dendroctona,/ de qua =Humboldtus= (Nova
Gen. et Spec. II. p. 46) his verbis rettulit: /Mata palo/
incolis: junior in arbores excelsas adscendit, quas
totas obtegens suffocat et enecat, adulta proceritate
trunci insigni.

Quae hic de plantis parasitis exposui, jam alio loco
(in „gelehrten Anzeigen“, Monach. 1842 Nr. 44–49) ex
parte sunt tradita, additis nonnullis aliis ad hujus
doctrinae historiam facientibus.

[[./images/vol1/pars1/tab-xiii.jpg]]

**** XIV. XV. MONS QUI DICITUR MORRO FERMOZO IN CONFINIO PROV. RIO DE JANEIRO ET S. PAULI.
# tab XIV. XV. pagina LXI.
Unam hic in duabus tabulis exhibuimus imaginem,
quam propter magnitudinem coacti eramus in pares
partes dividere. Adumbravit eam ipso loco =Thomas Ender=
mihi amicissimus, quum me Sebastianopoli proficiscentem
in urbem S. Pauli comitaretur. Hanc imaginem
ob plures rationes esse dignam, quae legentibus
proponatur spectanda, existimavimus. Etenim vera ex
ea apparet montis natura, qui uti altitudine ita formarum
audacia ac venustate praecellit, unde a Brasilianis
cognomine „pulchri montis“ est ornatus. Via inter
duas illas quas nominavimus urbes per depressum
pulchri montis strata est jugum, qui in illa regione
provincias Sebastianopolitanam et S. Pauli disjungit.
Proficiscentes e Rio de Janeiro eo potissimum regionis
amoenitate retinentur, quod per complures antea
dies migrarunt via celsis silvis obumbrata, quae multoties
flexa per angustas fert vallium ambages et montes
humiles, ut parcus modo in longinquum praebeatur
prospectus. Sed Morro Fermozo multum superat fastigia
finitima (ascendit ni fallor ad 3000 pedes) atque
latiore intervallo a vicinis montibus discretus integrum
aperit prospectum, si quis viam per montem proximum
secutus ad ejus jugum penetrat, ex quo admirantis
oculi per vallem et fastigia maximam partem silvis obtecta
vagantur. Tali adspectu, qui patet in montium
libertate, miro modo afficimur, praesertim quum aliquot
dies perlustravimus obscurorum saltuum tenebras. Coeli
pellucidate efficitur, ut vel e longinquo tenues montis
formae singulaeque arbores discernantur atque per
totam regionem dulcedo quaedam ac sublimis diffusa
videatur majestas, quam is dumtaxat potest percipere,
qui aliquando troparum terras permigravit. Ipsae bestiae
hac sancta locorum tranquillitate videantur esse
demulsae; omnia laeta quasi securitate quiescunt, ut
homo Europaeus, qui nec securium audiat ictus aut
venatorum strepitus nec usquam conspiciat tellurem
aratro discissam, non possit quin sublimem hujus naturae
tranquillitatem componat cum duro servitio, cui
subjectum est a sollerti turba hominum solum Europaeum.
At multo magis vehementiusque commovebitur
alacer naturae indagator, quippe qui non solum grata
harum regionum tranquillitate tenetur, verum etiam
varia rerum singularitate excitatus sexcentisque miraculis
obstupefactus multa invenit, quae ejus animum
ad indagandam invitent perscrutandamque veritatem. Sed
quae me illam regionem intuentem praecipue commovebant,
erant duo, frequentia scilicet Dendropteridum
s. Filicum arborescentium et virgultorum, quae arboraceis
graminibus effingebantur; quae tropicae vegetationis
singularia ornamenta benevolo lectori in utraque
tabula maximopere sunt proposita. Tab. XIV., quae
sinistram partem imaginis comprehendit, aliquot caudices
repraesentantur pulcherrimae filicis arborescentis,
/Alsophilae paleolatae,/ et Tab. XV. dextram partem
exhibentis pars antica offert densa dumeta /Guaduae/
/Tacoarae./

De his plantis plura disserere videtur supervacaneum,
quum ad ea possim relegare lectorem, quae
alibi jam exposui. De physiognomia enim et geographia
filicum arborescentium explicui in Iconibus plantarum
cryptogamicarum pag. 79–82, ubi de situ illarum
plantarum, quoad mihi innotuerunt, de longitudine
latitudineque et quantum earum loca natalia super solum
emineant largiora allata sunt. De graminibus arborescentibus
revoco ad ea, quae indicavi in Excursu
de graminum distributione geographica in „Agrostographiae
brasiliensis“ a. 1829 ed. p. 542 et ad dissertationem
laudabilem =F. J. Ruprechti= de /Bambuseis/
(in Actis Academiae Petrop. Ser. VI. Tom. V. Pars.
II. Scient. natur.). Id dumtaxat de diversis graminum
arborescentium generibus videtur esse commemorandum,
consuevisse incolas singularibus quibusdam nominibus:
/Tacoara-i/ vel /Tacuari, Tacoarapoca, Tacoaraquizé/
complures species, quantum externis distant
signis, dignoscere. Nihil igitur restat, nisi ut
paucis agam de reliquis plantis, quae in duabus tabulis
una cum praecipuis illis figuris sunt depictae. In
tabula XIV. praeter /Alsophilae paleolatae/ caudices
habes distincte expressam /Ingam semialatam,/ cujus
trunco /Anthurium adhaeret,/ porro /Piperis adunci/
arbusculam, Rubiaceam quandam foliis sat magnis praeditam
et amplum caespitem /Dichorisandrae thyrsiflorae./
In tabula XV. digna sunt, quae commemorentur,
arbor /Guaparabú/ Brasiliensibus dicta, quae /Cassiae/
species altissimo trunco arboreo albidi corticis
et foliorum elegantia in umbellae modum dispositorum
quam maxime est insignis. Huic vero ad dextram
adstat /Franciscaeae hydrangeaeformis/ frutex amplissimo
florum ornatu inter congeneres excellens.

[[./images/vol1/pars1/tab-xiv.jpg]]

[[./images/vol1/pars1/tab-xv.jpg]]

**** XVI. SILVA CAESA, CUM FICU GRANDAEVA, AD S. JOANNEM MARCUM, PROV. RIO DE JANEIRO.
# tab. XVI. pagina LXIII.
Silvarum primitivarum nativa venustate atque ubertate
jam in pluribus tabulis pictura expressa haud visum
est absonum illius quoque vastationis proponere
imaginem, quae in istis silvis superbientibus hominum
efficitur manibus aut ferro eas aut igne aggredientium, ut
novae culturae locum spatiumque aperiant. Quod ut cernatur,
partem elegimus provinciae Sebastianopolitanae,
qua primaevae silvae nobis praesentibus magna vi atque,
uti saepius cum dolore animadvertimus, nimia incuria
et negligentia excidebantur.

Adspectus integrae silvae, quam vocant virgineam
/(Mato Virgem),/ quemadmodum habet divini quidquam
et quod castum nominaveris, ita excisae silvae primitivae
daemonice (δαιμονικῶς) apparent. Nam quum
cogites de naturae praeclara magnitudine ac sublimitate,
interjicitur simul humani generis habendi cupido,
quae, omnibus despectis, nihil sinit intactum, quod utilitati
possit inservire. Quae res licet videatur esse minus
acerba et dura considerantibus, hominem naturae quodammodo
esse praefectum, tamen non possumus quin sentiamus,
illum quasi contumacem naturae dominum parum
computare, suum esse, qui sit mentis rationisque compos,
non inconsulto ea destruere, quae ut proferret natura
multa exigebantur saecula, verum eadem potius parsimonia,
qua ipsa natura, munera illa paulatim collecta
congestaque caute ac provide consumere. Illud vero
nequaquam obtinet in Brasilia, cujus cultores nihil
aliud agunt, nisi ut silvis primaevis flamma deletis solum
eo ipso male affectum incolant; in qua re eum magna
utantur festinatione et securia, efficitur, ut nobilissimae
arbores, quae per multos annos a natura tacite
laborante in altitudinem sunt evectae, nulla mora
ignium vi absumantur atque ea, quae recte sapienterque
collocata pro ingentibus essent divitiis, paucis interjectis
horis fumo flammaque abrepta evanescant.

Hac data opportunitate non possumus quin de ratione
agros in Brasilia colendi latiora afferamus, quippe quae
eo potissimum tendat, ut silvarum primariarum eae partes,
quae respectu habito loci singulis colonis praecipue
videntur esse accommodatae culturae, ita apparentur,
ut cuncta aliqua silva succisa lignisque combustis
tellus Zea Maide, Gossypio, Coffea, Saccharo, Fabis,
Manihot aliisque quae in tropicis regionibus excoluntur
plantis conseratur. Ad arbores caedendas fero
accedunt finitis imbribus, quod negotium aut servi nigritae
exercitant aut Indiani, sicubi par habetur, subeunt.
Propter ingentem arborum magnitudinem arque
ligni firmitatem ei densitatem saepe haud exiguus labor
est exantlandus; nec raro in una arbore caedenda
multi servi hebdomadem integram conficiunt. Immo
ubi caudex inferior stellae instar distensus est, ut nimia
planities securi persecetur oporteat, lignarii terrae
insistere nequeunt, quapropter circa arborem extruere
solent tabulatum 10–15 pedes elatum, quo insistunt
operae, ut caudex caedatur, ubi in cylindri formam
abire incipit. Nec minus terra humida, paludinosa vel
nebulis obtecta, quo minus procedat opus impeditur.
Quum illa silva longe abest ab incolae domo aut quum
prima ibi colonia conditur, colonus operariis necesse est
tenuia tuguria extruat in silvarum tenebris, quae tamen
silva plane excisa rursus relinquuntur; nutrimenta nisi
commeatu e vicinitate non possunt comparari. His rebus
omnibus aequum est saepius evenire, ut manus ista
febribus, dysenteria aliisve morbis corripiantur aut
constituto siccae aetatis tempore nequeant prorsus silvam
extirpare; quod si accidit, caudices nonnulli inter
aliorum ruinam stantes remanent, postea difficilius
dejiciendi et comburendi; alibi quidem ut lignum
caedatur contingit, non ut flamma comburatur. Vento
enim mutato aut incidente imbre frequenter cohibentur
flammae et plerique trunci igne non tacti in agris relinquuntur,
qui postea ingruente putredine aegrius ardescunt;
id quod utique pro magno censetur incommodo,
quia ingentibus truncis passim hic illic dispersis justa
colendi ratio pessumdatur. Verum ubi res prosperrime
cessit, nihilo magis eum agrum /(Roça)/ sibi comparavit
colonus, qui pro prudenti ratione colendi potest existimari
satis idoneus; potius ejusmodi solum minime apparet
planum, sed fere inordinatum, hic illic collibus vallibusque
discretum; radices ligneae truncorum frequentes
illud perserpunt, ex quo arborum partes infimae
plus minus in carbones mutatae varie eminent. Interdum
conspicis ingentes etiam arbores, quae in tumultu
rerum relictae nec nisi in extrema parte igne tactae
in multos annos testantur vastationis genus asperum.
In aliis locis solum cinere et carbone silvarum incendio
efficto nutritur, in aliis priore manet conditione.
In agris igitur eo modo satis perverse comparatis conserit
agricola plantas utiles, haud gnarus semper an
soli aequam conditionem inveniant, nec respiciens an
solis benignos radios ventorumque salubres vices recipiant
(unde fruges nimia humiditate et putredine laborant),
nec curans ut fossis in vicinitate ductis humorem
salubrem apportet, nimiumve devehat. Ceteroquin
quoniam solum ejusmodi per saecula plura
primitivam modo silvarum vegetationem proferre quasi
fuit assuefactum, utique est idoneum, quod plantarum
genus novum eique alienum nutrimentis largioribus extruat,
quare ab initio tres quatuorve per annos laeta
contingit messis colentibus. Ubi vero ii succi coeperunt
marcescere, qui plantis istis maxime deducuntur,
etiam messes evadunt magis exiguae atque colonus
solum cum pernicie innumerarum antiquissimae
aetatis arborum sibi conciliatum relinquit, alibi eandem
vastationem moliturus.
# pagina LXIV.
Ejusmodi loca silvis nudata atque deserta post
aliquot annos alia teguntur silvarum vegetatione, a
priore multum discrepante. Quae ibi arbores nascuntur,
eae incremento utuntur celeriore et graciliore
atque universae offerunt plantarum formationem diversissimarum,
silvam caeduam /(Caa-apoera,/ corrupte
/Capoera),/ de qua jam supra p. XIII. XIV. fusius egimus.
Octo vel duodecim annis circumactis haec vegetatio abiit
in densa virgulta, in quibus multae primariarum silvarum
formae singulares desiderantur, praecipue genera illa
nobilia, quae tarde increscentia aut ligni densitate,
tenuitate, gravitate aut pulchro ejus colore excellunt.
Haud raro ad has silvas humiliores revertitur colonus,
quas ineunte aetate sicca extirpat flammis, ut denuo
ibi plantas suas disseminet. Hac in re persaepe intelliget
solum istiusmodi non longiori culturae posse inservire,
messibus mox diminutis, quae, etiamsi multo
sint quam in Europa uberiores, non videntur tamen
recompensare sumtum et studium multorum servorum
in iis collocandum. Unde fit, ut tales plantationes jam
altero saepe anno relinquantur; iterum tunc redit Capoera,
quae a priore etiam differt, et certo tempore
colitur atque deseritur.
# pagina LXV.
In soli aut foecundia aut sterilitate est positum,
transeatue ipsum prius au serius iterum in virgulta
silvestria, ut deinde paulatim validior vegetatio accrescat
nemorum. Omnino autem regiones mari affines
prius constat effingere vegetationem secundariam, quam
quae in mediis terris sitae sunt, cujus rei causa cum
videatur esse solum validius argillaceum e granite ortum
et gneisso dissolutis, tum praecipue aeris humor
multo uberior, auctus nimirum vaporibus ex aequore
escendentibus, quo accedit fontium in illis montanis aut
certe clivosis tractibus largior numerus. In interioribus
partibus, ubi terra magis magisque effertur, omnino
minus viget arborum incrementum atque ampli
silvarum primaevarum tractus fere solum in vicinia
inveniuntur fluviorum. Unde tibi ad altos campos Minarum
Goyaz et Matto Grosso progresso rarae modo
offeruntur silvae, potius fruticeta /(Carasco)/ et arva.
Hic igitur arbores jam natura infirmiores, ubi primum
hominum sunt manibus extinctae, lentius tardiusque
redintegrari non est quod multum mireris. Sequitur
ergo, ut ratio agriculturae Brasilianae, quam ex iis
quae dicta sunt apparet in silvarum, non uti apud nos
in agrorum, constare rotatione, pro locorum diversitate
diverso temporis spatio perficiat rotationem oporteat.
Nam dum alibi agricola /(Fazendeiro)/ compluries per
vitam ad eundem locum potest se conferre, est ubi
semel modo queat debeatque filio transdere Capoeram
restituendam. Illae rotationis periodi a sex annis
ad triginta pluresve discedunt. Sicubi agricola in
multos annos nullam silvae expectare potest juvenilem
vegetationem atque igitur solum plane censet exhaustum,
tantum abest ut id stercorando allevet, ut omnino
in colendi agros modo rationeque neque aratrum adhibeatur
neque stercoratio sit in usu. Pecorum enim cura
in his ipsis silvarum ubertate insignibus locis est perquam
exigua atque aratrum et coloni reformidant et
servi nigritae, qui usum aratri atque quo modo jumenta
hoc utili instrumento inserviant homini ne minime
quidem cognoverunt. Id vero cum misera cohaeret
conditione, qua in Lusitania ipsa haesitat agricultura.
Ibi enim aeque, atque in Brasilia rectam agriculturam
jure dixeris inde ab =A. Herrera=, spectatissimo
agriculturae in Iberia auctore, nihilo profecisse,
immo in quibusdam rebus recessisse in deterius. Valent
ibi etiam nunc illa medii aevi cogitata de elementorum
temperamentis, ut persaepe in Brasilia audias, aerem
quidem illic esse calido temperamento, verum eo frigidiore
terram, unde plantis non longius per tempus
continuum possit suppeditare nutrimentum neque
vero etiam ulla arte humana solum illud nativa hac
posse liberari inertia. Etenim quum in iis Europae
imperiis, quae summa agrorum praecellunt et optima
cultura, dictum illud „knowledge is power“ cognitio
est potentia, fere ubivis videamus probatum ibique
rusticum vi et scientia adigere quasi glebas ad largas
messes proferendas, Brasiliae cultores freti uti amplitudine
agrorum ita soli ubertate ea tantum modo, quae
maxime sunt necessaria, comparant, eaque fere in soli
natura dignoscenda et cui illud maxime conveniat culturae
versantur. Discernitur /Massapé/ terra opima, nigra,
tenuis, subpinguis, satis humoris complectens et /Salão,/
solum firmum, lentum ferreo oxyde plus minus subrubrum
argillaceum; porro /Apicú,/ quod solent vocare litorum
incolae lutum illud tenue, motibus maris ad litus
evomitum quasi et depositum, coloris albescentis, quod
cum ad alia tum ad formulas est peridoneum, in quas
sacchara infunduntur. Tum dignoscitur solum siccum,
arenosum, leve /(Areisco),/ utpote quod minus faveat
culturae. Deinde differunt loca quae vocantur /Vargems/
seu /Varzeas,/ quae plerumque pingue subnigrum
argillaceum solum arena mixtum continent, /Tabuleiros,/
quae sunt colonis regiones siccae, editae,
gramine aut passim arboribus tectae, denique diversa
genera agrorum vel potius loca purgata /(Roças),/ quae
modo combustis silvis primaevis aut Capoeira, modo
Catingas aut Capoes extitere. Quoniam experientia fere
docuit, ubi variae fruges optime procedant, agricola
omni seposita scientia et indagatione tradita sequitur
praecepta; uti cognitum habet, Massapé perbene inservire
Saccharo colendo, quod ibi laete pullulat et plures
per annos conservatur, quum hoc solum speciebus
Manihot aliisque tuberiferis plantis, uti Dioscoreae,
Batatae humidius sit, unde facile putrescant; porro
Zeam Maida magis quam Oryzam, quae humido et leviore
indiget, amare grave; tales quidem opiniones satis
sunt inter Brasilianos diffusae, at scientia in agris
colendis et docta quaedam ratio propemodum est terra
incognita.
# pagina LXVI.
Hac vero cultura, quae in silvis versatur consumendis,
sponte apparet non solum extingui silvarum
genera nobilia, verum etiam tellurem omnino hac violentia,
quae adeo aliena est a plantarum natura, quam maxime
privari fertilitate. Nam si in campis partes jam
exsiccatae plantarum herbacearum absumuntur igne,
illud non ita est perniciosum, uti in illis regionibus, in
quibus plurium annorum ligna suut consumenda. Silvis
saepe denuo recisis tellus magis magisque hebescit.
Sunt quaedam regiones, maxime in orientali parte provinciae
Minarum, ubi silvis eo modo extirpatis et tali
insana colendi terram ratione adhibita singulare aliquod
effectum est, id quod primus nobis indicavit =S. Hilarius=.
Ubi enim solum cultura marcidum non dat
locum novae silvae, obtegitur brevi tempore gramine
densissimo /(Tristegide glutinosa),/ quod nominant coloni
/Capim melado/ sive de /Gordura,/ idque caespitibus
mollibus continuo latius serpens totum denique spatium
occupat. Idcirco illius regionis incolae, ubi hoc
gramen iis fit obviam, humum aestimant vilissimi pretii.
Alibi praecipue tum proveniunt magnae Filices, uti
/Pteris caudata, Cheilanthe rigescens/ etc. eodem fere
modo, quo apud nos /Pteris aquilina./
# pagina LXVII.
Haec vero sufficiant quamvis pauca et exigua, ex
quibus rationes agriculturae Brasilianae perspiciantur;
locorum sane diversitates multum immutant atque in
iis potissimum regionibus, quae /Coffea arabica/ conseruntur,
accuratior colendi ratio quaesita est, ut nobiles
hujus pretiosae plantae plantationes aliquantum
temporis frugiferae maneant. Quo minus explicatius illas
conditiones digeramus instituti termini prohibent.

Quodsi nobilia, quae in silvis illis inveniuntur,
ligni genera in tanta culturae socordia parum ne dicam
nihil adhibentur, id sequitur ex locorum longinquitate et
commercii inopia. Nam quo fiat modo, ut gravis oneris
ligna, quae sollerti manui fabrorum et tinguendo, aut
navibus extruendis domibusque et molis aedificandis
aut aliis artibus perquam usui forent, e profundis et
aviis silvis in flumina navium patientia, ad oram maritimam
aut in finituma loca transportentur? Maxima,
igitur pars harum arborum una cum reliquis virgultis
et deterioribus caudicibus in extirpando deletur atque
ibi dumtaxat, ubi liberior est transitus, respicit agricola
nobilem illam telluris progeniem.

Numerus quidam arborum, quae juncturae densitate
et pari ad naves construendas et alias res conficiendas
firmitate excellunt aut etiam colorum, quam includunt,
materie, jam quum Brasilia Lusitanorum erat
colonia, nomine /Madeiras reaës/ vel /Páos de lei/ insignitus
est et in regalia relatus; quo pacto aut prorsus
non colonis singulis licebat eas caedere aut non
nisi postquam antea apud magistratum erat denunciatum.
Hoc maxime observabatur in ligno quod vocatur
brasilum aut nostratibus pernambucanum, unde terra
cognomen recepit. Ejus exportatio privatis lege severa
erat denegata et quantum a singulis in silva aliqua
excidenda ejus ligni detectum aut reservatum erat,
id magistratui provinciae erant transmittendum. Facile
vero tibi persuadebis, ejusmodi edicta saepenumero
fuisse illusa et magnae parti nobilium lignorum, quae
in agris colonorum reperiebantur, non fuisse consultum.
Inde intelligitur, quo modo non solum quaesitum illud
lignum brasilum, verum alia quoque genera rariora magis
magisque evanescant. Omnino autem prudentissimos
homines audimus querentes, quod aequo citius deleantur
silvae primaevae cum alibi, tum maxime in oris
maritimis, ut sit verendum, ne complures pretiosae species,
quae lentissime accrescunt, in tanta strage plane aboleantur
aut certe valde deminuantur, atque etiam antea,
quam hoc eveniat, hic illic perniciosa irrepat lignorum
inopia, qua multa industriae opera nequeant exigi, quae
nisi copia ligni largiore non possunt succedere. Cuju
rei documentum affero, quod jam tunc officina ferraria
S. Joannis d’Ypanema in prov. S. Pauli nimio lignorum
pretio urgebatur et alia ejusmodi minora instituta
in prov. Minarum ob eam causam intermiserunt opera.
Idcirco maximi interesse oportet, ut caedendis silvis
primariis magistratus praeficiantur singulares atque omnino
libera opinionibus de agrorum silvarumque cultura
ratio inter Brasilianos dispergatur; quamquam hodie
quidem contrarium potius factum est, qua re silvae quam
celerrime pessum eant necesse est. Edicto nempe imperii
iis colonis, qui in remotis vacuisque et ab Indorum
turba frequentatis silvis sunt habitaturi, in decem
annos immunitas et alia emolumenta sunt concessa;
quam ob causam multi coloni, in longinquos silvarum
tractus profecti ibique ab omni imperio soluti semibarbaram
vitam degentes, silvas qualicunque modo devastant.
Sed quum singuli hi coloni fere non possint
custodiri et ad tributa solvenda adigi, tantum abest ut ex
illo edicto agriculturae aut humanitati civitatique quidquam
commodi redundet, ut nihil dum eo effectum sit,
nisi ut silvae pristini aevi immodice extinguantur.
# pagina LXVIII.
At redeamus ab his, quae in universum nobis succurrerunt,
ut alia quaedam de silvis istis afferamus, quantum
illae arbores in commune commodum aliquid conferant.
Omnium lignorum nobilioris speciei, quae in illis
silvis cernuntur, pro magnitudine, utilitate, usu singulari
adaptata scientiae divisio, qualem nostratibus Botanica
quae dicitur forestalis subministrat, ea adhuc est inter
pia desideria, praesertim quum tali incepto illud valde
sit obstaculo, quod in diversis extensi regni provinciis
modo diversae arborum species eodem nomine insignitae
sunt, modo uni eidemque diversa induntur nomina.
Deinde ubi simul cogitaveris, quot et quantae botanico
offerantur difficultates, hasce arbores in obscura nocte
silvarum quaesituro earumque flores fructusque collectos
uti par sit scientiae definituro, non erit, quod multum
admireris, hanc ipsam florae brasilianae pariem utilissimam
tam parum adhuc esse excultam, atque accuratam harum
specierum cognitionem in futura oportere tempora differri,
quando continuo studio uti migrantium ita domesticorum
virorum huic rei satis luminis fuerit allatum. Eae arbores,
quae praecipuo nomine /Páos reaës/ (regiae arbores)
appellantur, a summo magistratu maxime ad aedes navesque
condendas commendatae sunt. Aliquot illarum
perpetua experientia ita sunt cognitae, ut quo possint
modo optime adhiberi inter omnes constet, utrum ad
aedificia in terra aut in aqua aut in aëre extruenda
conveniant an sint materia navalis et cui parti maxime
idoneae.

Lignorum vero, quae colores continent, hic prae aliis
indicandum est illud cui terrae cognomentum debetur,
/Páo Brasil,/ quod lignum apud =Pisonem= /lbirapitanga,/ i. e.
rubrum vocatur. Alii Brasiliani distinguunt illud nomine
/Brasil Mirim,/ i. e. minus. Est /Caesalpinia echinata/ L.
vel /Caesalpinia vesicaria,/ =Vellozo= Flor. Flumin. IV.
tab. 89. Alia species minoris pretii est quae dicitur
/Brasil Assu,/ i. e. majus vel /Rozado/ ob succum minus
fuscum roseum, /Caesalpinia Brasiliensis./ Ligni flavi,
Brasilianorum /Tatagyba/ vel /Tataiba,/ in Brasilia tres
species sunt in usu: /Broussonetia tinctoria/ Mart. Vell.
Flor. Flumin. X. tab. 22, /Broussonetia brasiliensis/ Mart.
et /Broussonetia Xanthoxylon,/ ad quam /Morum Tataiba/
Vell. Flor. Flumin. X. tab. 21 pertinere est verisimile.
# pagina LXIX.
Regiorum lignorum complura maxime ad elegantia
supellectilia adhibentur effingenda. Huc referas
diversas species /Jacarandá,/ quae ex parte sunt
Bignoniacearum; huc lignum pulcherrimum flavum
/Páo amarello/ vel /Setim/ et rubris flavisque vel albidis
striis ornatum /Macacauba/ vel /Moira-pinima,/ quae
ambo uti /Páo violete/ et /Vinhatico/ multoties usurpatum
inter Leguminosas sunt.[fn:5]
# pagina LXX.
Post brevem hanc enumerationem, quae hodie quidem
non potuit latius extendi, ad ipsam praesentis tabulae
descriptionem nos conferamus. Hic cum maxime
spectanti occurrit gigantea arbor, quae sinistram partem
tabulae occupat, /Ficus/ quaedam, quae inter ingentes
ac nobiles Brasilianarum silvarum plantas multum
eminet /(Ficus grandaeva/ Schott.). Hujus arboris
lignum non valde est densum et grave, verum
potius leve et celeris incrementi, ut tamen ipsa ad
summam senectutem perveniat, id quod in arboribus,
quae facilius lignum effingunt, rarius obtinet. Ejus
caudex ascendit 80–100 pedes ramosque suos in coronam
diffundit admodum extensam. In incremento autem
id habet singulare, quod collum radicale ipsasque
radices horizontales non sub tellurem abscondit, sed
miris anfractibus per eam plus minus undulatas radiorum
instar dimittit; illae radices non, uti nostratibus
solemne est, sunt semiconvexae, verum ab utraque
parte compressae et planae, ut crassae assi consimiles
fiant. Vetustae alicujus arboris radices horizontales
consequuntur longitudinem 20 vel 30 pedum atque pari
ratione sursum sese extendentes ad altitudinem perveniunt
5 — 8 pedum, unde fit, ut arbor radiis baseos circa
centrum suum complures effingat quasi concamerationes,
quae saepissime viri erecti sunt capaces. In duabus
ejusmodi particulis quondam cum comitibus meis
noctem transegi, eas summas asseribus et sarmentis a
nocturno rore et imbre defendentes, neque aliter atque
in conclavi clauso degebamus. Haec propria sane
formatio planarum earumque supra humum elatarum radicum,
quae in Europa nunquam cernitur, in Brasilia
/Cepa apeba/ aut corrupto nomine /Sapupema/ appellatur.

[[./images/vol1/pars1/tab-xvi.jpg]]

**** XVII. PROSPECTUS E CACUMINE MONTIS SERRA DE TAGOAHY IN ORIENTEM, PROV. RIO DE JANEIRO.
# tab. XVII. pagina LXX.
Viatoribus Sebastianopoli in provinciam S. Pauli
tendentibus primus mous trajiciendus est Serra de Tagoahy,
quod jugum in arduum escendens gneisso constitutum
et fere totum a radicibus usque ad cacumen
densa silva primaeva est contectum. Imago quam proposuimus
a =Thoma Endero=, qua est insignis arte, adumbrata
est atque ex eo loco, quo via in arduis ambagibus
sese ita in silvas insinuat, ut prospectus in planitiem
orientem versus positam totus amittatur. Dolendum
est, quod splendidam colorum non possimus reddere
magnificentiam, qua ibi planities, haud ita magno
monte — qui est ab urbe Rio de Janeiro euronotum —
finita et pellucido coelo supra velata apparet tamquam
illustrata; nihilominus spectanti licet e pictura cognoscere,
quo modo ibi vegetatio arvalis virgultis et silvis inferiorum
gentium interrumpatur. Neutiquam enim sunt luci
illi insulae similes et solitarii, quos jam in [[II. SILVULAE IN PROVINCIA MINARUM, CAA-APOAM S. CAPÕES INCOLIS DICTAE.][tab. II.]] et
[[V. CAMPI, QUI DICUNTUR GENERALES, PROPE MOGY DAS CRUZES, IN PROV. S. PAULI.][tab. V.]] depictos nomme Caa-apoam descripsimus. Singularis
ista vegetationis forma ibi modo conspicitur,
ubi etiam arvalis vegetatio Campo geral, sua vivit
proprietate. Sicuti arva, quae in hac parte terrae apparent,
in parvo tantum ambitu inter silvas emicant nec
late diffusa peculiaris plantarum formationis prae se ferunt
indolem, ita etiam sparsa in iis virgulta atque arborum
consociationes praetendunt quasi silvulas inter
arva immixtas. Saepe instar sepium se offerunt, quae
singulis arboribus conjunguntur. Hic eos potissimum
frutices arboresque habitare dixeris, quae solis amicae
quotidie a pluribus partibus omnipotente solis calore
indigent. Inter plantas, quas frequentissimas in iis locis
deprehendi, allego /Noisettiam pyrifoliam, Glossarhenam/
/floribundam, Securidaeam acuminatam, divaricatam,/
/Cordiam glabram, hermanniaefoliam, floribundam,/
/Vanillosma pyrifolium, acuminatum, Schmideliam/
/edulem/ et /levem, Serjaniam guarumima, elegantem,/
/Paulliniam thalictrifoliam, Anthodon paniculatum./
Hisce adnotationibus ad tabulam ipsam explicandam
pauca sunt modo, quae adjici possint. Commemorare
lubet, in parte anteriore sinistrorsum nobilem
Marantaceam et in media celsam /Cocum botryophoram/
esse depictam, quae passim in illis nemoribus effert
frondium coronam.

[[./images/vol1/pars1/tab-xvii.jpg]]

**** XVIII. RIPAE FLUVII ITAHYPE PROV. BAHIENSIS.
# tab. XVIII. pagina LXXI
Quae flumina per Brasiliam orientalem ad mare
descendunt, uti Parahyba, Rio Doce, Rio Grande de
Belmonte, Pardo sive Patype, Rio de Contas et alia,
duplicem cuncta in ripis prae se ferre solent plantarum
naturam. In regionibus nempe interioribus maximam
partem meant per arva aut nemora, quae quamvis
densa non tamen ita sunt alta, quam silva littoralis
montium tractum Serra do Mar obumbrans. Simul
atque vero hunc montem postremum longeque protensum
intrarunt, qui iis ad mare properantibus saepe obest,
ut per magnos anfractus flectantur aut per vallium
angustias de saxis sese volventia viam sibi patefaciant,
cincta sunt silva, quae aeque venusta atque
singularis omnes quodam modo vegetationis species
comprehendit, quas omnino hujus jugi maritimi proprias
nominaveris. Sunt igitur eae maxime plantae,
quas Dryades consuevi appellare. Quoniam vero nusquam
ita patet in vegetationem silvarum primariarum
inspectio, quemadmodum ex amnium aequore, haud visum
est absonum, vegetationem, quae hos amnes in
litore orientali amiciat, proponere oculis, id quod eo
facilius est, quo melior mihi in fluvio Itahype in districtu
Ilheos provinciae Bahiensis sursum deorsimque
vehenti erat opportunitas, vegetationem illorum locorum
accurate adumbrandi. Illum fluvium quum cymba
pennigrarem mensibus Decembri et Januario, qua
aetate ibi omnia laetis floribus pullulant, obstupefactus
fui mirifica pulchretudine florae, quae peregrinatori
e loco adspectanti inferiore quum opponat silvae
primaevae severam quasi majestatem et ingentem
formarum granditatem, tum eodem tempore multas minores
ostendit humilioresque plantas in ipsa fluminis
vicinia, ubi frigida irrigatae lympha in lucem caloremque
tropici solis tendentes mihi talem pulcherrimi
coloris florum varietatem obtulerunt, qualem fere nusquam
loci in illa terra me memini conspexisse.
# pagina LXXII
Silva ad ipsam fluvii ripain protendens tantum saepe
super ejus aequor imminet, ut vivae aut emortuae arbores
cursum naviculae retardent. Id vero est ipsum, quo
tantopere cum gaudio retinetur botanicus, quod siccis
pedibus nec magno negotio ad omnia possit penetrare,
quae singularitate sua ejus oculos adtrahunt; neque
amnis est ita rapidus, ut linter nequeat uti lubet moveri
et consistere, id quod in aliis fluviis accidere constat.
Etiam eo Itahype ejusque vicini sunt insignes, quod tanta
adest in formis vicissitudo ac varietas, quum alii omnes
aut per longos tractus una eademque plauta sint velati
aut naviganti prorsus nullam praebeant occasionem
plantas finitimas e navicula adipiscendi, uti in fluvio
Amazonum inque ejus confluentibus aut in fluvio S.
Francisci. Una solum extat vegetatio riparia, quae
formarum et varietate et copia et venustate cum illa
queat comparari, qua ornati sunt Itahype ejusque
affines — vegetatio insularum Archipelagi Paraënsis, ubi
item innumera pretiosarum plantarum multitudo paene
in manus impendet botanici navigantis per tranquillum
aequor, quod nisi aestibus non videatur esse turbatum.
Sed complures plantae hac tabula expressae nusquam
et frequentiores et magnificentiores quam in hac regione
inveniuntur. Inter quas nomino /Aningam (Arum liniferum),/
cujus calami albi instar palorum dense conserti
passim ripas Itahypae circumcingunt; tum /Gynerium parviflorum/
(quod vocant Ubá), gramen fruticosum foliis
ornatum distichis, quo extremo panicula flosculorum
belle lanuginosorum instar cristae in longa arundine
prominet. Tertia planta, quae hujus regionis est
singulare decus, est /Rapatea,/ nescio an discernenda uti
magnitudine ita fortasse etiam aliis rebus a
/Rapatea paludosa,/ quacum eam =Schultesius= (System.
Vegetabilium VI. II, pag. 1148) consociavit. Illa videlicet
planta magnos effingit caespites, qui paullum modo
supra humum elati foliis innumeris sese extendunt in
rosam plurium pedum diametri. In centro foliorum
complures pedunculi largis floribus extracti sunt
condensatis. Praeterea adtendas animum ad parvam quidem et
per se exiguam plantam, sed quae majore frequentia
stipata, uti in quietis hujus fluvii sinubus, miro modo
afficiat spectantem. Est /Pistia stratiotes,/ cujus rosulae
similes lemniscis viridibus in aqua liberae feruntur. Juxta
istas plantas ponenda est gratissima Marantacea, quae
ibi in ripis frequens cum foliorum ambitu, tum colore
violaceo et pulchritudine florum, qui magnis pruinosis
paniculis clauduntur, est insignis: /Thalia dealbata,/
quam florentem licet spectari in tabulae parte dextra
inter /Rapateas./ Quae in densitate silvae eminet palma,
est /Euterpe edulis./ Inter ceteras plantas, quas
hic pictura expressimus, nomino /Sterculiam Chicham,/
/Echitem, Bignoniam, Smilacem/ in sinistra fluminis parte
et in dextra /Xanthoxylum nigrum./

[[./images/vol1/pars1/tab-xviii.jpg]]

**** XIX. XX. PROSPECTUS E CACUMINE MONTIS CORCOVADO, PROPE SEBASTIANOPOLIN.
# tab. XIX. XX. pagina LXXIII.
Utraque harum tabularum, quas tibi, lector benevole,
hoc titulo offero, est minuta imitatio magnificae picturae,
quam vir amicissimus =Thomas Ender=, in
itinere comes, ex cacumine montis Corcovado egregia
arte designavit et cum ceteris tabulis Brasiliae
tractus exprimentibus academiae artium Vindobonensi
commisit conservandam. Exhibent illae praestantem
prospectum in configurationem partis amoenissimi illius
sinus Rio de Janeiro, cujus varia et grandis revera
natura ac formatio tantum non versatur in communibus
proverbiis. Denuo autem est quod conquerar, has
meas tabulas utpote coloris expertes destitutas esse
mira pellucidi illius coeli gratia et vivido nitoris calore.

Superior pars montis Corcovado mare spectans
praeceps est et ita declivis, ut ab oceano appropinquanti
tamquam ingentis ruinae fragmentum appareat;
videtur daemonica vis, quae olim terrae praesentem
formam impressit, directo eum dissecuisse, alteram partem
in mare profundum demersura. Nulla in his arduis
parietibus planta potest sedem occupare, nihil offerentibus
nisi saxa coloris cano-violascentis, granitem
et gneissum (in quibus hic illic apatites et granates
increvit), quae lucis vicissitudine variis coloribus coruscant
aut obvelantur nubibus ibi praetervectis. In
adversa autem ab oceano parte, Occidentem versus et
in Africum, demittitur mons per complures gradus et
quasi pulvinos in sinum et ad urbem ipsam, unde adscensus
haud est difficilis. Via in summum montem ab urbe
fert per colles cultos, silva liberatos, sepibus distinctos
primum ad pulvinum, in quo aquarum ductui, quem
Caryoca nominant, operi magnifico, occurrimus. Modo
meabis per loca nuda, ubi solis fulgor lucidus a vividissimis
arborum frondibus et caespite floribus ornato
resplendet, modo intrabis in luci obscuri gratum frigus.
Hoc opus postquam aliquantum persecutus es, eum in
locum pervenies, quo fons ipse nondum fornicibus laterum
inclusus, liber per saxa granitica e silva defertur,
ex quo loco ascendens ubique cinctus es ingenua
et casta natura. Passim aperiuntur abruptae fauces
stillicidio madentes, in quibus humiliores herbae, filices
arborescentes, Scitamineae complures aliique flores inter
grandaevas arbores laetissime vigent. Paullatim
vero venies in dominium humiliorum et minus succosarum
arborum; dumetum condensatur, quo superato
consistes in angusto saxi cacumine. Hic erat locus, in
quo prospectus noster delineatus est, quem confido veram
propositurum esse imaginem, quomodo venusta illa
regni pars sit constructa.

Mons Corcovado, i. e. gibber, pars esi immensi
illius jugi, quod prope a mari et saepe parallelo cum
hoc tractu per totam provinciam Sebastianopolitanam
et affines provincias maritimas percurrit, de qua causa
vocatur Serra do Mar. Inter promontorium Cabo Frio
et Pico de Parati, qui in limite provinciae australi
est positus, hic montium tractus maritimus perpetuo jugo
extenditur, solum sinu profundo Rio de Janeiro, quem
Nitherohy autochthones vocaverant, et inde meridiem
versus in littore planis illis et depressis campis, quos
secat Rio Guandu (inter oppidum S. Cruz et Sepativa
in ora situm) interruptus. Hujus jugi primus lapis et
quasi angulus in sinus parte meridionali habendus est
Pao d’Assucar, nudus granitis conus, qui in extrema
terrae ora, quae sinum ambit, ubique separatus, ad
582 pedes assurgit. Vicinus alter et validior angulus
est Corcovado, quem ill. =Freycinetius= 2298 pedes
altum esse mensura invenit. Ab hoc igitur loco conspiciuntur
diversi rami laterales et quodam modo munimenta
contraposita, in quae mons extenditur, ora
maritima et frequentes e ponto enatae insulae saxosae,
caput magni sinus Sebastianopolitani et lacus mediterraneus,
Lagoa de Rodrigo de Freitas dictus, qui angusto
canali per syrtim /(Restinga)/ cum oceano ipso
cohaeret, atque Caurum versus horizon longo montium
tractu limitatur, cujus lineamenta fere corpus jacentis
gigantis imitantur. Hoc elatius jugum item est pars
montis Serra do Mar. Tendit illud a regione Goyatacazes,
nomine Serra dos Orgãos et Serra de Manga
Larga versus meridiem, unde longius procedens dirimit
aquas fluvii Rio Pirahy et oceani, quippe inter
S. João Marcos et Angra dos Reis copulatum cum
monte maritimo, qui ibi Serra do Matto Grosso appellatur.
His montibus tota provincia in duas partes dirempta
est, quarum altera, propior a mari, humilis et
plana Beiramar vocatur, altera, valles, alta et plana
loca, montiumque cacumina complectens, pone juga posita
est et coeli mitiori temperamento praestat. Serra acima
dicta. Hoc late extensum jugum constat e gneisso aut
granite et insigne est cacuminum forma ardua et pyramidali,
quam constat montibus organi nomen indidisse.
Discedit ab hac communi facie mons Gabia, qui
vivo solidoque saxo constructus fere forma cubica ascendit
Africum versus a Corcovado et haud procul a mari,
quem nulla mora in tabula XX. ad dextram animadvertes.
Ante eum emergunt ex oceano parvae insulae nomine
Tijucas. Hic mons (Gabia) novissima aetate archaeologorum
ad se advertit animos, quod in aliqua saxorum
planitie ex adverso maris literarum prisci characteres
7–8 palmas longi detecti esse dicebantur. (Cfr.
Revista trimensal de historia e geographia, ou Journal
do Instituto historico geographico Brasileiro I. 1839.
p. 86. c. ic.), sed isti literarum ductus dubium adhuc
est an sint non mera vestigia vastantis saxa tempestatis.
Quotquot montes e cacumine Corcovado spectantur,
sunt densis et laetis sylvis obtecti: nam omnino
tantummodo loca plana et ea maxime demissa videntur
istic fuisse libera sylvis et arvali vegetatione
amicta. Eum habitum prae se fert ilia planities, quam
vides in tab. XX. sinistra a Gabia et dextra a lacu mediterraneo
de Rodrigo de Freitas positam, quam hodie
fabrica pulveris pyrii imperialis et hortus botanicus cum
/Theae sinensis/ plantationibus occupat; et pariter illa
planities, quae in tab. XIX. a M. Pao d’Assucar in terram
interiorem versa, sepibus distincta et in cultos agros
commutata apparet.
# pagina LXXV.
Transeo ab hac tabulae nostrae parte ad Lagoa
de Rodrigo de Freitas. Hic lacus mediterraneus, fere
$^{1}/_{2}$ leucae diametro, ab Austro et Borea promontoriis
Corcovado cinctus et obumbratus, oculis ex alto despicientis
obversatur tamquam aqua plana, fusca, perquam
caerulea, ita seclusus et eo severo vultu, quo
non nullus e minoribus Alpium lacubus in Germania
apparet. At coeli pellucidus aër supra eum diffusus,
vegetatio troporum laetissima, quae per saxa stillantia,
fertilia arva, larga dumeta eum complectitur ambitiosa,
addit profecto ornatum, quem in nostris plagis, minoribus
naturae donis extructis, frustra requires. A
parte maritima accedit planities demissa et arenosa
/(Restinga),/ quam angustus canalis perrepit, quo ipso
lacus et oceanus inter sese conjunguntur. Omnes res
demonstrant, hunc lacum mediterraneum, etiam nunc
salsuginosum, prius fuisse sinum oceani et paullatim ab
eo esse sejunctum. Tales lacus submaritimi syrtibus seclusi
ad omnem oram Brasiliae et in provincia Rio de
Janeiro saepius occurrunt, sicuti paullo infra promontorium
Gabia versus meridiem Lagoa de Comarim (Jacarepaguá
vel Jacarépauhá) similis formationis reperitur.

Prorsus singulari habitu sunt colles arenosi vel syrtes
/(Restingas),/ humiles illae arenosaeque terrae partes,
quas temporum decursus ex oceano quodam modo terrae
continenti vindicasse videtur. Eae passim modo vestitae
sunt propria quadam vegetatione, quae in interioribus
terris nusquam aut perraro cernitur et physiognomiae
tropicae Brasiliae singularem faciem impertit; ea dignissima
est, quae a nativis botanicis accurate disquiratur.
Eminent ibi juxta multas plantas maritimas, e. gr.
/Salicorniam, Convolvolum brasiliensem, Philoxerum/
/vermicularem, Bucholziam maritimam, Portulacam/
/pilosam, Molluginem verticillatam,/ certa Gramina et
Cyperacea, uti /Stenotaphrum glabrum, Remirea maritima,/
/Oncostylis arenaria,/ bella filix /Acrostichum aureum,/
quae hic saepe in magno consortio crescit longe
lateque, species quaedam /Eriocauli, Xyris brevifolia,/
/Utricularia, Coccocypselum, Hedyotis,/ Myrtaceae
plures, inter quas /Eugeniam Michelii/ nomino, cujus
fructus /Pitanga/ gratissimum pomum, /Cestrum, Cassia,/
/Jonidium, Loranthus rotundifolius,/ arbores
depravatae et humiles /Schini terebinthifolii, Sophorae/
/littoralis, Humirii parvifolii/ et al. Passim deprehenduntur
manipuli palmae, quae /Gurirί/ vel /Pissandό/
vocatur, /Diplothemii maritimi./ Eaedem aut cognatae
species sunt, quae in septentrionali magis parte Brasiliae
per colles arenosos in oceani littore vagantur.
Ibi vero etiam frequentes vidi quasdam /Pisoniae/ et
/Coccolobae/ species, /Chrysobalanum Icaco/ et
/Anacardium occidentale./
# pagina LXXVI.
At conversi jam ab orientali picturae nostrae
tabula (XX.) ad occidentalem (XIX.) habemus ante
nos suspectum in magnum sinum Rio de Janeiro,
haud dubie illum ex venustissimis totius orbis terrarum.
Propius a spectante procurrit meridionale littus
sinus, cui affine est suburbium Bota Fogo et ad
sinistram magis ipsius urbis pars prominet. Ultimam
quasi crepidinem in hac parte sinus meridionali versus
mare effingit grandis granitis conus Pao d’Assucar,
qui quidem ex tanta altitudine despicienti minor apparet,
quamquam nautae sub eo navigantes cum admiratione
praerupta ejus arduaque saxa contemplantur.
Juxta isthmum, quo ille cum continenti cohaeret, Punta
do Leme in mare procurrit, extra quam insula rotunda,
Ilha da Cotintiba, conspicitur. Sinistrorsum e monte
metae sacchari est peninsula, in qua imposita sunt castella
S. João et S. Jozé, quibus una cum munimentis
S. Cruz in septentrionali sinus ora introitus in portum
defenditur. In hac parte septentrionali magis in
occasum ascendunt terrae procursus vario modo disscissi
ac dentati, cui ipsi impositum est oppidulum
Praya Grande. In medio freto insula valde munita Villegagnon
et magis adversus fundum sinus fere oculos
subterfugientem cernuntur etiam insulae de Mucangue,
da Conceiçâo et do Viana tamquam natantes supra undarum
lucidum aequor. Nihil equidem dico de multis
collibus ac montibus, varia forma mare inter et extensa
juga Organi montis interpositis, cujus ingentia
lineamenta aspectus in septentrionali coeli parte finiunt.
Ubi ne pictoris quidem ars naturae majestatem venustatemque
satis valet et vere repraesentare, ibi est,
quod scriptor victus loco decedat: ibi
#+BEGIN_VERSE
Apparet divôm numen sedesque quietae
Quas neque concutiunt ventei neque nubila nimbeis
Aspergunt; neque nix aëri concreta pruina
Cana cadens violat: semper sine nubibus aether
Integer et large diffuso lumine ridet.
#+END_VERSE

[[./images/vol1/pars1/tab-xix.jpg]]

[[./images/vol1/pars1/tab-xx.jpg]]

**** XXI. CAMPI AESTATE SICCA IGNIBUS ADUSTI IN PROVINCIAE MINARUM PARTE OCCIDENTALI, SPECTACULUM NOCTURNUM.
# tab. XXI. pagina LXXVI.
Jam supra in explicanda [[XVI. SILVA CAESA, CUM FICU GRANDAEVA, AD S. JOANNEM MARCUM, PROV. RIO DE JANEIRO.][tabula XVI.]] a nobis dictum
est de ratione agros colendi in Brasilia vulgari
et late simul descriptum, quo modo silvae, quippe quae
pro solo frugibus progignendis amicissimo putantur, igni
antea huic rei adaptentur. Item ignis est, cujus ope
campos et fertiliores et imprimis alendis pecoribus
accommodatiores reddi existimant. Regiones interioris
terrae late extensae eaeque arvali vegetatione vestitae,
singulis modo locis conseruntur, et maxime, ubi rivo
vel fluvio rigantur et hanc ob causam saepe humilioribus
lucis occupantur — uti fere rivi Europae septentrionalis
alnetis utuntur vicinis — aut ubi silvae
Capões (cfr. supra [[II. SILVULAE IN PROVINCIA MINARUM, CAA-APOAM S. CAPÕES INCOLIS DICTAE.][tab. II.]]) instar insularum arboribus
efformatarum ex arvis eminent; sed maxima multo
pars illorum camporum nisi pascuis nulli rei inservit.
Gramen variaeque herbae et humiliores vepres, quae
ibi mixtae proferuntur, ardore solis tropici comburuntur,
folia aut decidunt atque ventorum flatu disjiciuntur
aut remanent uti stramentum asperum, haud gratum
illud pascentibus gregibus. Quin sunt quaedam
graminum species, quae, sicuti multae Stipeae, ita
indurata et arescentia ob longas scabrasque aristas
pecoribus etiam perniciei esse possunt. Talium
graminum quaedam ab incolis ob similitudinem cum barba
caprarum /Barba de Bode/ dicta reformidantur, ita ut
/Campos de Barba de Bode/ tamquam vilioris indolis
minore pretio divendantur. Itaque agricola Brasilianus,
a cujus cetera doctrina et ratione culturae justa
pratorum disciplina cum regulari messe et foenicidio
abhorreat, ex usu suo esse arbitratur, in campis
stipulas istas et stramenta jubere exulari, quod
ipsum fit vi flammarum in locis aridissimis facile
grassantium. Ea re solum censetur stimulum accipere
fertilitatis, nec minimum videtur ad id conferre cinis
incendio effectus. Per illud tempus pecora continentur
aulis (Curraes), quae citra flammarum dominium
extructae sunt atque aut sola Zea Mayde aluntur aut
in pascua ob largiorem humorem sufficiente gramine obtecta
emittuntur. Exeunte aetate anni sicca, ubi plantae
plane sunt emortuae, ignes illi struuntur, ratione habita
venti dominantis. Quibus ignibus plantae unum modo
quae vivunt annum fere prorsus extinguuntur atque, nisi
jam antea semina excussa et ita flammarum excidio
exempta essent, accideret ut omnino illae e campis
evanescerent. Sed et annuarum plantarum multitudo pro
portione non est ita magna; quum herbae et vepres
quae sunt complurium annorum, et arbores, flammis cito
praeterlabentibus resistant ac sequente anno e rhizomatis
et vetustioribus ramis redintegrentur. Multae
herbae et Cyperaceae, quae in his campis reperiuntur,
largis vaginis calamos munientibus ita tectae ac
defensae sunt, ut germina juvenilia a contactu ignis
haud afficiantur. Pariter summae modo gemmae et
fruticum et arborum perditum eunt, ut inferiores novos
ramos ac recentes frondes emittere valeant. Sed
repetito saepius incendio fieri non potest, quin eae
arbores mutilatae et quodam modo membris afflictae
appareant, uti et magna pars exterioris trunci in carbonem
pessum datur. Earum vero plantarum, quae hos campos
vestiunt, singula genera singulasve species hoc loco
enumerare, quum late illi extensi fere majorem partem
interioris provinciae Minarum occupent, a nostro consilio
longe abhorret, qui nihil aliud studeamus assequi,
nisi ut regionis cujusdam singularem rationem, quatenus
e plantis vitam et colorem accipiat, perspicuam
manifestamque reddamus. Id unum addimus, peregrinantes
per haec conflagrantia deserta saepe conspicere nubes,
interdiu atras, noctu e vertice scintillantes,
quas e cinere et fuligine venti colligunt atque
per campos agitant, visu terribiles; idem spectaculum,
quod nubium columnae praebuerunt Israelitis per desertum
iter facientibus (Exod. c. XIII. v. 21.).

[[./images/vol1/pars1/tab-xxi.jpg]]

**** XXII. CATARACTA RIVI, QUI DICITUR RIBEIRÃO DO PALMITAL, PROPE SABARA IN PROV. MINARUM.
# tab XXII. pagina LXXVIII.
Quae hic offertur benevolo lectori imago, debetur
viro mihi amicissimo =Stephano=, Med. doctori, Amaliae
Brasiliae Imperatricis viduae electo medico, qui aliquod
tempus in illa regione provinciae Minarum consumsit.
Est illa cataracta, — ob insignem splendidamque
pulchritudinem praedicatum ab incolis spectaculum, — in
summo fluvii Rio das Velhas imperio, inter oppida
Ouro Preto (priori tempore Villa Rica vocatum) et Sabani,
prope a pagis Rio das Pedras et Morro de S. Vicente.
Vallis formatur duobus montium jugis a meridie
septentrionem versus pertinentibus; quorum montium
qui est ad orientem dirimit aquarum fontes largissimos
fluviorum Rio Doce et Rio das Velhas, qui ad occasum,
hujus fluminis supplementa et Rio Paraopeba. Prius
illud jugum est summus et amplissimus montium tractus
per omnem Minarum provinciam, et quia quasi spinam
hujus terrae efficit, ab amico =Guilielmo de Eschwege=
universo nomine Serra do Espinhaço insignitum est,
cujus singulae partes a jugo primo meridionali (in prov.
S. Pauli) Serra Mantiqueira oriundae variis cognominibus
pronuntiantur, quae in chartis geographicis invenies.
Minoris ambitus est jugum occidentale nec illud
communi aliquo nomine ornatum (Serra da Moeda, do
Salto, do Espiritu Santo etc.).

In ripa australi Rio das Velhas i. e. fluvius vetularum
praeter alios multos excipit etiam torrentem Ribeirão
do Palmital, qui originem habet in media Serra
do Palmital, quae est ab Ouro Preto septentrionem
versus, haud procul a pago Capanema, atque
descendens in occasum puras suas undas commiscet cum
flavo Rio das Velhas, non ita longe a vico S. Antonii,
fere 2500 pedes super oceanum elatus. Serra do
Palmital, quam spectas in postrema imagine, circiter
5000 pedes alta esse dicitur. Si dominium Rio das
Velhas, hic in latitudine Ribeirão do Palmital, quasi
ex aëre desuper (uti de Serra de Catta Branca),
contemplamur, cernitur illud tamquam scala ingens, cujus
gradus a montis do Palmital cacumine, quod constat ferro
micaceo schistoso (Eisenglimmerschiefer), demittuntur.
Hi gradus efficiuntur schisto argillaceo et saxo
siliceo (Quarzfels) per illud quasi ab inferiore parte
esurgente, quam speciem Itacolumiten schistosam vocare
consueverunt. Illae scalae usque ad confinium Rio das
Velhas ipsum declinant, ubi granites foliaceus (Gneuss)
raro modo plus 30—40 pedes supra fluvii planitiem emergit,
quae formatio ad Sabará usque continua protendit.
In occidentali latere Rio das Velhas solum non tam
scalarum modo quam leni et perpetua elevatione ad
Pico d’Itaubira ascendit, cujus vertex, vere audax
in altitudine 4591 ped. Par. pyramidis instar prominens,
singularem illam offert formationem, quae composita
e saxo ferreo magnetico, micaceo et metalloide
(Magneteisenstein, Eisenglimmer, Eisenglanz) ab
=Eschwege= nostro vocatur Itaubirit. In ista regione ad
dextram ripam fluvii Rio das Velhas usque ad orientale
aquarum divortium existit vegetatio arvalis /(Campos),/
quae in locis editis paucis dumtaxat virgultis
rarisque arbusculis intermittitur, at saepe paludibus
uliginosa est, ut cum pratis uliginosis promontoriorum
alpinorum queant conferri. Frequentes ex his campis
altioribus demittuntur rivi, modo sparsis arbustis modo
densa illa amicti vegetatione, quam supra ([[II. SILVULAE IN PROVINCIA MINARUM, CAA-APOAM S. CAPÕES INCOLIS DICTAE.][Tab. II.]])
nomine silvularum Caa-apoam decripsimus, quamquam
quae hicce praevalent arbores ab illis quae sunt in locis
depressioribus aliquantum differant. Coloniae in hac
alpina parte regni fluvialis nondum crebrae occurrunt, sed
potius haec arva gregibus pro pascuis inservire solent.
Ribeirão do Palmital, ubi cataractam effingit, pariter
trans saxa illa Itacolumitis prorumpit. Est cataracta
in directum 50 ad 60 pedes alta, sed tota rupes, quam
citatiore celeritate gradatim delapsa superat, multo est
excelsior. Ad ripam hujus torrentis, qui montium
solitudines longe lateque implet rauco obtusoque strepitu,
multa eminent eaque pulchra ac rara virgulta, Brasiliae
editioris ornamenta, potissimum e familia Rubiacearum,
Laurinearum, Vochysiacearum, Anonacearum,
Malpighiacearum, Scrofularinearum, Graminearum et
Filicum. Maxime placebant amico Dr. =Stephano= insignes
quaedam species /Fuchsiae, Sauvagesiae, Lavradiae,/
/Myrciae, Cupheae/ et /Utriculariae;/ hae postremae
proveniunt ex arena, quam gelidi et puri cataractae
fluctus proluunt.

[[./images/vol1/pars1/tab-xxii.jpg]]

**** XXIII. CAMPI EXTENSI, DENSO VIRGULTO CONTECTI PROPE SERRA DE S. ANTONIO IN DESERTO PROV. MINARUM.
# tab. XXIII. pagina LXXIX.
Haec tabula in itinere a Tejuco, primario oppido
districtus qui habet nomen ab adamante, versus Villam
de Fanado, caput regionis quae audit Termo de Minas
Novas, inter vicos Buriti et Calumbi d. 13. m.
Junii a me adumbrata fuit. Exprimit illa propriam
quandam vegetationem, qua planities alta /(Chapada)/
inter fluvios Arassuahy ab oriente et Jequetinhonha ab
occidente eminens, contecta est (cfr. Itiner. II. p. 476).
Paullatim deprimitur illa planities, quo magis rupium
abrupta atque profundae valles faucesque districtus
adamantini meridiem versus a tergo recedunt. Ejus
longitudinem tenues modo valles intersecant atque quum
cuncta quae oculus perlustrat densissimis virgultis velata
sint, peregrinus ista specie miro modo afficitur.
Immenso enim frondium mari cinctus ac tamquam aestu
obrutus haud potest vultu superare et perspicere hanc
ingentem planitiem, nisi equo vectus aut quum arborem
aliquam raro istic eminentem conscenderit. Fruticetum
ejus est generis, quod Mineiros consuerunt dicere
/Serrado/ vel /Carrasco:/ virgultorum fronde parum
succosa magna varietas, quae bene inter se stipata,
saepeque ambientibus fruticum volubilium ramis
et sertis florum connexa sunt, nec nisi raro elatiore
arbore ample comata aut palma interrumpuntur. Quae
semitae per hoc dumetum spississimum flexuosae feruntur,
eae saepe tam arctae tamque tenues sunt, ut bene
caveas necesse sit, ne inde aberres. Ita plus semel
quum accideret, ut colligendis plantis occupatus ab
agmine jumentorum derelinquerer, solo campanarum
sonitu admonitus reditum ad illa potui invenire, pernici
pede subsequens. Vae illi lasso viatori, qui pedibus
ac solus in hoc virgultorum ponto errore defertur,
ubi nullum humanae culturae vestigium, omnia primaevae
naturae indicia. In hanc singularem et fere
horridam naturae speciem quadrat, quod dixit summus
noster poeta, =Göthe=, cujus olim familiaritas inter maxima
mihi semper erit fortunae munera:
#+BEGIN_VERSE
Aber abseits, wer ist’s?
In’s Gebüsch verliert sich sein Pfad,
Hinter ihm schlagen
Die Sträuche zusammen,
Das Gras steht wieder auf,
Die Oede verschlingt ihn.
#+END_VERSE
Pauci modo montes, in ultimo coelo tamquam nubes
caeruleae natantes, finiunt passim prospectum in immensum
spatium. Qui hic tibi apparent pertinent ad montium
jugum, adamantibus opulentum, quod Serra de
S. Antonio, do Gram Mogol vel do Gram Magor dicitur.
Hic mons pariter atque ipse districtus adamantinus
est formationis saxi silicei, quod vocant, duce
=Guil. de Eschwege=, Itacolumiten. In ipsorum horum camporum
parte orientali sese offert granites foliaceus, quodammodo
schisto micaceo accedens, qui passim alium
ejusdem speciei, duriorem tamen atque subtilioris structurae
complectitur nunc in monticulos erectum nunc
separatarum molium specie illo circumclusum; in parte
occidentali formatio dominatur schisti micacei, quod in
schistum argillaceum et talcosum transit et nidulantia
continet strata Itacolumitis.

Rari pro portione fontes refrigerant hujus regionis
vegetationem, quae regio tantum abest, ut fruatur coelo
frigidiore ac ventoso quod est plagae Serro Frio, ut
multo calidior sicciorque perpetua aeris serenitate utatur.
Continua autem siccitate, quae mensibus aestati
nostrae comparibus hic obtinet, fieri solet ut multa
virgulta comas suas decutiant; qua re eo magis perspiciuntur
sinuosa parasitorum serta et varia arma, aculeos,
spinas, setas dico, quibus frutices creberrima
divisae ramificatione rigent. Ex plantis hac in regione
crescentibus aliquam modo partem afferre licitum est.
Notantur Bignoniaceae plures e generibus /Anemopaegmatis,/
/Jacarandae/ et /Pithecoctenii, Acaciae, Mimosae/
et /Cassiae/ complures, /Qualeae, Callisthenae,/
/Kielmeyerae, Ochnae,/ Malpighiacearum varia genera,
/Myrsinae, Lucumae, Aspidospermae,/
/Sparattanthelium Tupinambazum, Anonae, Delimae, Crotones,/
/Lychnophorae, Vernoniae, Albertiniae, Barnadeziae,/
/Lippiae, Hyptides, Bombacis/ species, Laurineae variae
et e palmarum ordine /Cocos flexuosa, capitata,/
/Diplothemium campestre, Astrocaryum campestre,/
/Acrocomia sclerocarpa./

[[./images/vol1/pars1/tab-xxiii.jpg]]

**** XXIV. SILVA IN MONTE CORCOVADO, PROPE SEBASTIANOPOLIN, PROV. RIO DE JANEIRO.
# tab. XXIV. pagina LXXXI.
Haec tabula descripta est e pictura =Thomae Enderi=
amici ac socii itineris mei: offert partem e densa
silva, quae superiorem montem Corcovado obtegit,
atque eo potissimum benignis oculis inspicienda electa
fuit, quod repraesentat obscuram illam umbram, quam
ibi laetissima arborum propages ampla fronde per
terram effundit. Arbores enim magnae et ramis longe
pertendentes frondes suas tam arcte supra sese in
viridissimam quasi porticum contexunt, ut nonnunquam
soli ipsi aditus fere occlusus sit nec lux in inferiores
partes luci semper virentis penetret, nisi ventorum
violentia summi rami discutiuntur. Qua de causa per
majorem anni partem in his magnificis frondium cameris
fractum dumtaxat videbis lumen, quale imprimis multi
pseudoparasiti, Orchideae, Aroideae et Bromeliaceae,
diligunt, frequentes illi in senescentibus caudicibus
accrescentes. Aëris ipsius calor hic fere per totum
annum paucis gradibus est minor, quam in inferioribus
regionibus ad sinum Sebastianopolitanum. Quum hic in
locis soli magis obnoxiis et humilioribus thermometrum die
inter 18° – 21° C. gelidioribus, inter 23° – 26° C.
calidioribus mensibus indicet, in illo editiore atque umbroso
silvarum recessu ostendit 15° – 18° et 20° – 23° C.,
quin magis decidit, ut qui ex ora solis ardore combusta
huc egressus est, benefico gratoque gelu afficiatur.
Nec colore nec verbis efficias, ut horum montium
dulces umbras silvarumque gratiam jure meritoque
depingas; itaque etiam evenit, ut illa refugia cupide
repetantur ab omnibus, qui e turbulentis negotiis
et arida urbe profugi tranquillam naturae serenitatem
desiderant, ubi relicto tumultu Mercurii sanctum eos
silentium lucorum excipit, ubi Pan, naturae vis omnia
regens et agens, eos tamquam in templo amplectitur,
eos alit, fovet et aegritudine animi extincta miro modo
roborat. Haec celsa ac speciosa silva formatur maxime
Laurineis aromaticis, e quibus quaedam, nomine
/Canella,/ ab incolis varie adhibentur, grandifoliaceis
/Cordiis, Gerascanthis, Guatteriis, Rolliniis, Ficis,/
largis /Melastomaceis, Myrtaceis,/ quibusdam Sapotaceis,
Lecythideis et variis Leguminosis. Bara vero
adest excelsa arbor saepe plus 100 pedes alta, quam
indigenae vocant Battão et ob lignum pallido-lilia-ceum
magni aestimant. Est eadem, quam nuper Dr.
=Freire Allemao= ut e genere Nyctaginearum nomine
/Andradeae floridae/ accuratius descripsit. /Caesalpinia echinata/
L. (/C. vesicaria/ Vell. IV. t. 89.), quae
=Leryi= tempore his in montibus frequens proveniebat,
/Araboutan/ Tupinambazibus dicta, hodie fere extincta
est. Inter magnas arbores consistunt inferioris ordinis
plantae Rubiaceae, Apocyneae, Asclepiadeae, Samydeae,
/Erythroxyla./ Sed quis haec omnia enumerat!
Addo modo, quod, quam conspicis palmam, sit Syagrus
(antea Cocos) /Mikaniana,/ quae ab incolis dicitur
/Cocoamargoso./

[[./images/vol1/pars1/tab-xxiv.jpg]]

**** XXV. RIPAE FLUVII JAPURA, IN PROV. RIO NEGRO, TEMPORE DECESSUS AQUARUM.
# tab XXV. pagina LXXXII.
In hac tabula conspicitur superioris Japurá (Yupurá
vocitant hunc fluvium plerique Indiani) regio, supra
Catadupam Cupatinensem, qualis mihi occursabat
mense Januario adverso flumine naviganti, alveo aquarum
copia satis destituto. Fluvii ripae, ubi aqua magna
est, inundatae ad majorem partem, nunc liberae cernuntur,
modo latera obliqua arenosa vel argillacea offerentes,
modo sed rariores saxum arenarium fere soli
instar stratum, albidum, granosum. Passim in illis
sepulta jacent ligna in fluvium immissa, putredine jam
vario modo affecta. In solo, aquarum undis haud amplius
irrigato, celeriter propullulant gramina annua aut
aliae perennes species caespitosae emittunt culmos suos
numerosos, mox florem exhibituros. In crepidinibus
saepe apparent magna multitudine sociales species
/Carludovicae,/ quarum folia bipartita humum laeta viriditate
exornant. Largiores, quam in inferiore amnis
regno, hic cernuntur late nexi contextique Salsaparilhae
frutices spinosi /(Smilax papyracea/ Poir. Grisenb.
in Flor. Brasil. Smilac. p. 5. t. 1.), in infimis locis
juxta fluvium vigentes, atque alii frutices volubiles una
cum densis vepretis, quae demissa ripa arenosa et
ipsae spoliata fundamento, saepe magnificis floribus
exornata, declinant in fluvii aquas nunc parum altas
minusque limpidas. Parvae ex aqua insulae passiin emergunt,
modo omni vita carentes, modo fruticeto humilibusque
arboribus exstructae, quae aquarum illuvie
non ita facile auferuntur. Haec sunt quae primaria
benevolo lectori hic offeruntur.

De natura et proprietate vegetationis prope Japurá
fluvium hic non est quod multa explanem, relegato
lectore ad ea quae in itiner. III. p. 1231–1235
et p. 1283–1287 descripta sunt. Id autem adjicio,
posse constitui, hujus fluvii finitumam vegetationem
mutari, prout terrae solum escendat, ita ut in hac
regione, quam ipse peragravi, duo gradus vel scalae
ponantur, in quibus utrisque vegetatio singularitatem
quandam exhibeat. In inferiore parte, quam permeat
Japurá, ab ore fluvii in Solimoês fere eadem est
vegetatio quae in vicinitate fluvii Amazonum,
profundissima regione ipsius magnae convallis. Ripae sunt
iisdem ornatae arboribus, quae ad Amazonum amnem
efficiunt silvam litoralem seu Ygabo; nec tale silvae
genus plane deficit etiam ad cataractas Cupatenses.
Saxum solidum hic fere nusquam ad lucem prodit. Inter
cataractas Cupatenses, quae uti dictum est, formantur
saxo arenario albo, tenui granoso, et magnum aquarum
lapsum apud Arara-Coara, ubi flumen persecuit granitem
grandi-granosum rubeum, solum paullulum esurgit, hic
illic prospicit vivum saxum et vegetatio paullatim alio
habitu afficitur. Arbores humiliores, ramis minus
extensis comisque angustioribus, non effingunt silvam
ita impuram, vastam, quasi temeratam ac maculatam,
qualis est in ipsa affinitate amnis primarii. Est potius
similis silvae, quam incolae nominant Ybyreté, silvam
continentis. Frons lucidior, arborum forma constantior
est. Cernuntur permulta epiphyta, uti magnificae
Orchideae et Aroideae, /Cyclanthus/ et Musaceae, inter quas
ampla illa /Pacova-Sororoca/ vel /Urania amazonica/
Mart. Iter. III. Introd. p. XX Palm. t. 44 /(U. gujanensis/
Rich. Nov. Act. Ac. N. Cur. 1831. XVII. II. app.
t. 6–7), multae parvae palmae arundinaceae et gramina
arborescentia, floridae Gesneraceae, Melastomaceae,
Clusiaceae, Marcgraviaceae, Swartzieae, /Brownea/
cum magno flore coccineo et aliae splendidae
Leguminosae; inter altos palmarum caudices frequentes
species /Iriarteae, Bactridis, Astrocaryi, Lepidocaryi./
Haec vegetatio per totum alterum gradum sibi constat
nec immutatur nisi in cacumine montium Cupati et
Arara-Coara, ubi jam intercedit humilior ac multivaga
vegetatio (etiam /Cinchonae/ species), quae cum vegetatione
a colonis Hispanis dicta „Ceja de la montana“
in superioribus locis ad occasum solis pullulante, queat
componi.

[[./images/vol1/pars1/tab-xxv.jpg]]

**** XXVI. VALLIS LARANJEIRAS PROPE SEBASTIANOPOLIN.
# tab. XXVI. pagina LXXXIII.
Haec quoque imago debetur sollerti manui =Thomae Enderi=,
qui illam in ipso loco comes milii amicissimus
adumbravit. Est ea non tam ideo delecta, quod locorum
illorum vegetationem inprimis reddere videatur,
quam ut tibi fingas accuratam inspectionem in
lineamenta ac formas grandis montis Corcovado et quasi
introspicias in valles ac fauces, in quas jugum illud e
saxi granitis molibus magnifice excitatum, totius
provinciae suburbanae quasi dominus, dissectum et
demissum est; relegato simul lectore ad ea quae supra
p. LXXXIII jam exposita sunt. E centro Sebastianopoleos
ubi secundum litus maris notum versus processeris,
pervenies praeter collem amoenum, ecclesia ornatum
Nossa Senhora da Gloria, in suburbium Calete.
In hanc viam, multis gratisque villis atque hortis
distinctam, immeat de occasu a monte Corcovado
descendens suavissima vallis Laranjeiras, cujus partem
superiorem hicce animadvertis. Anno 1817, quo tabula
adumbrata est, fuit haec vallis paucis modo domibus
hortisve occupata; maxime versabantur ibi frequentes
foeminae nigrae, in dulci aqua fluvii Ribeirão de Catete
vestes suas stercore mulorum candefactas lavantes
atque patriae moribus consuetudinibusque adhuc
inservientes, ut hospiti vivam offerrent Afrarum agendi
rationis imaginem in vana quadam agilitate, in secura
sua laetitia, in lascivia motuum ac saltationum. Hoc
nunc aucto numero incolarum aliud factum est. Ut
tradidit mihi amicus meus Dr. =Stephan=, horti /(chacaras)/
extructi sunt villis gratissimis. Ubi in tabula dextra
foeminearum turba sub umbra muri consedit, nunc ampla
est domus, et planities vallis in forum spatiosum,
/Largo do Machado/ commutata est, in quo medio est
fons laete saliens /(Chafariz do Machado),/ cujus patina
facta est e granite tenuis grani collium finitimorum,
prorsus perpolito. Quae cernitur domus in edito
loco, nunc schola est a Brittanico praeceptore instituta,
quae plures in urbe florent. Vallis tunc fruticeto et
silva humiliore obtectae latera nunc maximam partem
conversa sunt aut in prata, quae proferunt ad pascendos
equos necessaria gramina /(Capim)/ aut in hortos
vel plantaria /Coffeae./ At vehementius culturae humanae
obstant longaeva saxa granitis, nec nisi fabrorum
servitio aliquantum cesserunt, ut adhuc in apricis suis
planitiebus multis Nopaleis pulcherrimis dent locum, in
quo flores splendidos, sed cito marcescentes in lucem
emittant, aut admittant caespites /Peperomiae incanae,/
quam hic primum mihi collegi. Contra humida saxorum
et umbrosa loca praebent botanico copiam muscorum,
hepaticorum, filicum et nonnullas grate florentes
Gesneriaceas. Altius in arduis promontoriis Corcovado
viget humilis ac densa silva aut virgultum, quod
augetur et adolescit, quo longius ultra fauces ad ipsum
corpus jugi penetras. Hic etiam saxum, quod inferius
fuit granites aut gneussum tenui grano, transit in
rubicundum majoris grani granitem, insignem crystallis
spati-agrestis insertis. Quas pictor sinistra duas
arbores expressit, sunt /Carica Papaya,/ quae per omnem
tropicam Americani cultu est disseminata et /Guarea purgans/
St. Hil., quam indigenae vocant /Jitô (Ytô);/
ejus cortex, quae vi est purgante, hic illic in
medicina domestica videtur adhiberi.

[[./images/vol1/pars1/tab-xxvi.jpg]]

**** XXVII. SILVA IN MONTE CORCOVADO PROPE CAPUT AQUAEDUCTUS FONTIS CARYOCA.
# tab XXVII. pagina LXXXIV.
In tabula, quae antecessit, benevolo lectori obtulimus
prospectum in lineamenta universi montis Corcovado;
in hacce et ea depicta de imagine =Thomae Enderi=,
demittimur in convallem ipsius hujus montis amoenissimi.
Status artificis fere in tertia parte altitudinis
montis ponendus erit, non multum remotus a loco, ex
quo aquaeductus fontis Caryoca, qui largitur urbi Rio
de Janeiro aquarum dulcedinem, ipse extructus granite
et latere quadrato, ex profunda silvarum umbra
progreditur, secundum montis latera lento quasi gressu
in planitiem descensurus. Ibi loco jam adeo edito
consistis, ut partem et sinus, qui ab urbe Rio nomen
traxit et littoris oppositi conspicias. Quae proxime
jacent, maximam partem intacta sunt a vi securis et
splendent propria illius uberis ac magnificae vegetationis
abundantia, quae inferiorem montis zonam obumbrat.
Videbis hic sinistrorsum celsas arbores, /Ficum doliarium/
Mart. (hort. Mon. 1829), /Couratari rufescentem/
St. Hil. frequentibus Lianis connexas, magis
ad dextram /Spondiam/ edulis fructibus ornatam, quam
nomine /venulosae/ dignosco /(Sp. Myrobalanum/ Vell.
Flor. Flum. IV. t. 185.) atque in media fere tabula
gratam /Huberiam ovalifoliam,/ quae arbor antheseos
tempore innumeris ornatur albis paniculis. A fronte
habes plantarum magnificentissimarum copiam, quas in
nostris plantarum domiciliis nunquam tali frondis
florumque ubertate amictas conspicimus, quali in patria
terra efferuntur; alti caespites Cyperacearum et Filicum,
variae Bromeliaceae et Anonaceae et diversae Aroideae
foliis simplicibus aut digitatis, quae modo ex
humido vividoque solo ascendunt, modo truncos
putrescentes et dejectos nova vita circumdant. In dextra
prope oram tabulae eminet pulcra forma /Theophrastae/
cujusdam L. sive /Clavijae/ Ruiz et Pav., quae e
longinquo figuram parvae palmae ramificantis imitari
videtur. In his regionibus cum alias plantas insignes
collegi tum arborem pulcram /Mimusopem subsericeam/
Mart. (Synarrhenam Fisch.), /Schmideliam levem/ St.
Hil. (~Fruta de parão~ incolarum), /Machaerium brasiliense/
Vog., /Myrodiam pendulifloram/ St. Hil., /Picramniam ciliatam/
Mart., /Combretum variabile (Forsgardiam laevem/
Vell. IV. t. 13.), /Lagettam Funiferam/ etc.
# pagina LXXXV.
Ubi altius escenderis, te feret via excisa bipenni
(in dextra parte tabulae) per lucum humiliorem, qui
haud amplius illa grandi praecellit ubertate, sed minores
multorum ramorum arbores continet. Est quae dicitur
/Capoeira (Caa-apoera),/ silva secundi ordinis, oriunda
illic, ubi extincta est primaeva silva, de qua jam
supra p. XIII. XIV. LXIV. actum est.

[[./images/vol1/pars1/tab-xxvii.jpg]]

**** XXVIII. SILVA PRIMAEVA, RADICIBUS AC FUNIBUS OBSEPTA, PROPE FACATIBA. IN PROV. SEBASTIANOPOLITANA.
# tab. XXVIII. pagina LXXX
Clarissimus ille per orbem peregrinator ejusdemque
descriptor, cui ut alia multa ita plantarum physiognomiae
quasi fundamenta debemus, =Alex. ab Humboldt=,
in opere (Ansichten der Natur ed. 3. p. 322)
pronuntiat, primi aevi silvarum tropicarum eam esse
indolem ut /impenetrabiles/ appareant, quum nostrates
eam potius silvam ita praedicent quae intacta est
hominum perniciosa industria. — Impedimentum istud ne
protinus in silvas irrumpas, modo efficitur multis ac
densissimis fruticibus arboribusve, quae inter grandiores
celsasque pullulant, modo, in humido maxime solo,
copia arundinum ac graminum (Graminearum, Cyperacearum,
imprimis Scleriacearum, denique caespitibus
Amomearum), modo ramosis tenacibusque speciebus
/Marantae,/ aut funium variis implexibus per silvas
vagantium grege largissimo.

Hanc ipsam speciem offert haecce tabula ab amico
viro =Benjamin Mary= 1836 delineata, quae ut natura
ejus magis in conspicuo foret, particulam dumtaxat
complectitur silvae, cujus vicinitas, dense illa obsita,
procul adspiciatur.

Quae hic oculis occurrunt, primo est vetusti aevi
testis, arbor e familia Urticinearum, /Urostigma;/ ejus
trunci modo pars inferior adest, radices validae,
multifariam divisae et implicatae partim supra terram
permeant; tum funes s. Lianae, quae numerosae e summa
silva in solum descendunt, saepe caules cingentes,
postremo pseudoparasitorum turba, maxime Orchideae,
quae gregatim truncos aut recentes aut jam putrescentes,
quarum una in iconis parte dextra extat, ambiunt.
Ostendit haec imago immodicam illam ubertatem et
invictam vim procreandi, qua multae tropicae silvae
primi aevi mirum quantum excellunt. Nam multae, non
omnes, quamvis vetustissimae silvae, idem prae se
ferunt. Sunt contra aliae, uti illa ad Amazonum
fluvium sita, quam [[IX. ARBORES ANTE CHRISTUM NATUM ENATAE, IN SILVA JUXTA FLUVIUM AMAZONUM.][tab. IX.]] depinximus, in quibus
arbores grandaevae umbra sua nulli soboli locum
concedunt, nec quicquam obstaculo est, quo minus inter
arborum gigantes strenue procedas.
# pagina LXXXVI.
Illae regiones, quae istis silvis parasitosis amictae
sunt, cum majori aëris calore uti videntur, tum
laetiori indigere aquarum profluvio, quas firmius ac
longius retinet solum argilla locuples. In Brasilia eminent
hae silvae in litorali jugorum tractu per provincias
Sebastianopolitanam, Spiritus Sancti et S. Pauli. Radices
arborum ficulnearum, incredibili nisu vegetationis
praeditae, sub caelo humidiori radicis epigaeae
ramos in diversas saepe partes dimittunt et quae aut
bestiarum arrosu aut vi naturae accipiunt detrimenta,
nova progenie feraciter explent. Eae non instar
ramorum trunci ex axilla foliorum prodeunt, sed passim,
ubicunque favente solo excitantur. Modo vastis per
humum serpunt ambagibus, modo profundius in terram
penetrant. In tabula videbis similem ramum radicis
per solum tendentis, quae obliqua eminet, recta via
humum petentem, ex qua nutriatur, in qua nitatur. Alia
crassior radix in obliquum transcendit alteram primariam
ac validiorem, in qua firmiter inhaeret. At eam
ipsam posthac amplexurus est ramiculus inde natus:
ita quasi oculis obversatur, quomodo radicum rami,
alii ab aliis progeniti, in se invicem quasi contendant,
majoresque ab epigonis extinguantur. Harum ficorum
robustarum radices solent esse obdutae cortice satis
tenui ac levi, quae res haud dubie ex istius naturae
conditionibus, maxime caloris efficacia declaranda est.
Quippe observatum est, corticum texturam calorem
magis retinere quam illam ligni, unde sequitur ut
crassiores et densiores cortices in frigidis locis
frequentiores appareant quam in calidis.

Jam ab intuitu hujus luxuriae in efformandis radicibus
transeamus ad truncum ipsum. Et ejus cortex
glabrior est; in medio autem trunco pendet recta via
fasciculus albentium filorum. Hi funiculi sunt succi
lactei coagulati, quo scatent illae arbores. Vulneratis
aut liquore abundantibus emanat iste lacteus succus
saepe tanta copia ac tam cito in materiam coriaceam
transit, ut interdum major pars arboris his chordis
elasticis tamquam vellere amicta conspiciatur.

Praeter hancce arborem parasiti sunt, qui nos
retineant. Alii, instar funium in malis navium, fortiter
intensi e summis arboribus recta humum petunt, alii
per flexuosos anfractus. Quidam simplicibus lini tomicibus
similes sunt, alii compositi pluribus aequalibus
et spissis restibus. Hi simplices, illi in ramos discussi,
hi teretes, illi plani, sulcati aut in marginem eminentes.
Color ibi albus, hic niger aut fuscus. Raro fit,
ut in his fasciculis folia appareant, etiam rarius ut
flores, utpote qui in superiore silva inter frondes
latitent; infra in 20–40′ omnia nuda. Hanc ob causam
perpauca hujus generis in ordines sunt a Botanicis
redacta; neque has plantes digerere poteris et
describere, nisi, quo tempore florescunt ac frutescunt,
arbores illas, inter quas extenduntur, una deorsim in
humum prostraveris, cui operi difficili ac diuturno
peregrinator aegre sufficiat.
# pagina LXXXVII.
Funium, quos tabula repraesentat, ille primus a
parte sinistra, filis supra semet ipsos contortis
consistens, ex /Aristolochiis/ est, sed qui summi simplices,
inferiores pluribus ramis solum appetunt, nescio an
sint /Cissi./ Caulis, qui taeniae suppar planus inque
longitudinem sulcatus cortice fusco cingitur, pro
habitu frondium ac florum /Schnellae macrostachyae/
adscribendus erit. Lianas in media tabula, quae per
miros anfractus in /Urostigmatis/ truncum descendunt et
graciliorem arborem a dextra circumeunt, probabile
est aut /Menispermi/ ordinis esse aut /Bignoniae,/ illas
vero, quae fasciculatim recta demittuntur, Sapindaceas
duxerim. Praeterea conspicies pseudoparasitos satis
multos ex Orchideis, Aroideis et Bromeliaceis, et
in stipitibus et in radicibus. Ex Orchideis a parte
tabulae sinistra orsus dignosces: /Cataseti/ speciem,
forsan /Trulla/ Lindl. latere laevo arboris, per quam
adrepit /Aristolochia labiosa./ A dextra in eadem arbore,
quae gestat Aristolochiam, magnificos flores explicat
/Miltonia candida./ In ramo radicis, qui media
tabula in obliquum emicat, consederunt spisse inter
se collocatae /Oncidium/ quoddam, /Maxillaria Harrisoniae/
et /Coryanthes speciosa./ Truncus jam putredine
semiesus in dextra parte iconis gestat /Passifloram,/
supra eam /Burlingtoniam venustam,/ florum albedine
excelsam, alteram Orchideam magnifico florum
thyrso exstructam, /Cyrtochilum stellatum/ et
/Bifrenariam aureofulvam./ /Sophronites grandiftora/
exornat /Urosligmatis/ ramum oblique surgentem juxta
Bromeliaceam quandam, ex quo ordine et aliae quaedam
species passim pseudoparasitice hicce habitant. Ex
palmis emicant duo graciles caules /Geonomae,/ ex
Aroideis complura /Anthuria,/ foliis simplicibus et
digitatis. Hac imagine nescio an spectatori grave illud
istius naturae momentum obversetur quo perspiciat
arbores haud ita multas multos per dies botanico
praebere uberem indagandi opportunitatem.

[[./images/vol1/pars1/tab-xxviii.jpg]]

**** XXIX. PROSPECTUS IN SINUM SEBASTIANOPOLITANUM EX INSULA VIANA.
# tab. XXIX. pagina LXXXVII.
Ad hanc imaginem per se utique apertam non est
quod multa explicandi gratia congeramus.

Tendit oculus, per sinum profundo-caeruleum,
aëre splendidissima Phoebi luce perfuso, ad adversa
ejusdem sinus litora, Multitudo navium aedificiorumque
demonstrat, quam facilis in ista naturae benignissimae
obertate accrescat vitae cultus ac decor. Ex
umbra spissarum arborum prospicit viator: earum altera
est /Inga,/ supra fructibus onusta, altera /Coussapoa Schottii/
(Miq. Flor. Bras., Urticineae, p. 137), frequentes
radices in aërem emittens. Fruticetum Filicum,
Graminum Aroidearumque large obtegit humum
aut parasitice arborum caules occupat.

[[./images/vol1/pars1/tab-xxix.jpg]]

**** XXX. SILVA PRIMAEVA IN MONTE SERRA D’ESTRELLA, PROPE PETROPOLIN.
# tab. XXX. pagina LXXXVIII.
/„Πὰν εὕδει“/ ita Graeci, qua erant venustate animi
sensusque veritate, quum tempore meridiano omnis
rerum natura, vitae momentis quasi intermissis, silescit
ac velut lassa in semet ipsam relabi, in sese recondi
videtur. Haec otia naturae qui pectore aperto,
solus secretusque ac suo ingenio indulgens transegerit,
ille bene persentiet quid Graecus sibi voluerit. Ingens
ille cyclus, quo quicquid creatum est, circumfertur
circa creatorem, tunc animo revelatur, et quae sentit
et animo movet, sublimiori impetu effert ad summa
cogitata, quae jam Seneca (de vita beat. 8.) professus
est verbis vere christianis: „rector universi deus
in exteriora quidem tendit, sed tamen in totum undique
in se redit.“

At diverso modo commotus eris, si meridie aut
campis apertis consederis aut inter arva laetissimis
segetibus repleta, aut si te receperit remotae silvae
umbra occultior. Est in campis Pan, omnipotens per
universam rerum naturam dominator, qui strenue,
tranquille, continenter, benigne agit et vivificat.

Emetiuntur oculi florida arva aut agros in certam
spem foecundiae sedulo a mortalibus consitos. Per has
planities fere totum diem obtinet silentium, etiam prima
luce ubi recens vita mane assurgit. Recinunt quidem
alaudae, susurrant apes, stridunt cicadae, mussant placida
aura ventilatae segetes, nec tamen altius multo
mutescit medius dies. —

Contra in silvis Pan non solum est vis illa naturae
quae tranquille agitat, benevole conservat: sed
est etiam deus ille philomusos, qui syringem invenit,
qui cum Apolline certavit; hic lascivo comitatu Satyrorum
tumultuosam pompam agit, hic:

#+BEGIN_VERSE
                         rustica numina nymphae,
faunique salyrique et monticolae silvani.
#+END_VERSE

Resonant silvae voce cantuve avium, ferarum mugitu,
planctu et pavore fugientium, frondium strepitu,
fragore crepituque arborum, quas percutit ventorum
impetus vel in remotissimo vallium recessu.

Hic alacrior vita, hic major grassatur vis cupiditatum,
hic fortiora irritamenta animantium. Excelsae
facies arborum de loco quasi certantium, arbusti
spissa conjunctio, funium confusio, turba parasitorum
repraesentant singulorum licentiam, singulorum
demonstrant cupidinem.

Diversa ratio est, postquam pompae tumultus praeteriit
atque ipse Pan in longinquiora convallium recessit,
per meridiem ibi recubans; postquam et animalia
sicuti plantae e studio ac nisu se conservandi ac
procreandi aut somnum petunt aut placida horae
tranquillitate calore dissolvuntur. Ingentes adstant silvae
gigantes nec quam antea ferebant hospitalitas obversatur:
non vides bestias, non audis volucres, non percipis
voces ferarum, scarabaei et alia multa insecta sese
absconderunt, formicae quarum innumerabilia agmina
ultro citroque currebant, foliola materiamque struendis
artificiosis domibus allatura, acquiescunt occulto,
immensae dumtaxat arbores, quae vastissimis ramorum
brachiis Phoebi ignes defendunt, mussitant flatu venti
ac lenius murmurant aquae.

Sed quidquid in hac mira solitudinis tranquillitate
animum commovet, revelat ei naturae summam potentiam,
aperit ei vigorem et copiam et robur rerum in
longinquam vitam provide genitarum. Tunc inter mediam
vitam diuturnioris naturae sentit mortalis quam sit exiguae
et brevis potestatis: multa quippe ejus spatium longe
superabunt, multa hominum opera cito extinguentur.
Ubi ipse fractus fervore diei ac perculsus loci majestate
coeperit requiescere et lasse reclinare, gravis
illa sententia pectus percutiet: „in muto silentio agere
summam numinis potestatem.“

Similem imaginem, quam „Otium silvae tropicae“
inscribere potueris, expressit artifex. Nulla bestiola
conspicitur: audit solummodo venator pipantem turmam
volucrum[fn:6] e familia Tanagrae e longinquo advolantium.
Verissime tale momentum descripsit, sicuti praesens
commovebatur, clarissimus inter Danos =G. P. Lundius=, quem
jucundae Brasiliae amoenitates jam viginti annos retinent.
„Pervolant, inquit ille (in dissertatione de genere
Euphones, praesertim de singulari canalis intestinalis
structura in hocce avium genere, Havn. 1829. 8.
c. tab. p. 22) aviculae Tanagrae laetis ornatae
coloribus ingentissimas silvas virgineas. Cantu privatae
pipatum solum quendam edunt, quo resonat silva
adventante tali grege. Gaudio afficitur animus venatoris
appropinquante hocce strepitu, Tanagris enim associatam
invenit ingentem aliarum avicularum copiam. Saepe
in vastissimis illis silvis, aeternis tenebris involutis,
vergente praesertim in meridiem die, dum medio ex
coelo Phoebus ardentia solis lumina in terram languentem
demittit, horrenda quadam solitudine te circumfusum
sentis. Nullius animantis detegitur motus,
nullo strepitu interrumpitur solemne illud silentium;
zephyrus ipse quietem naturae venerari videtur.
Magico quodam modo afficitur hocce naturae silentio
observantis animus, qui ingenti imaginum illarum, quas
prodigiorum circumdantium copia suscitat, vi obrutus,
meditationibus sensim penitus immergitur. E longinquo
jam auribus percipis sibilantem illum strepitum
appropinquantis sese Tanagrarum gregis, temporisque
momento tota illa scena est mutata. Perturbantur jam
aures varietate sonorum, qui ab omnibus partibus in
eas irrunt; in quamcumque partem sese vertunt oculi,
in agitationem splendidamque colorum varietatem incidunt.
Cacumina arborum, densum, quo involveris, fruticetum,
omnis denique silva animata videtur.“
# pagina XC.
Hanc bellam vitaeque plenam descriptionem non
omittendam existimavi, quippe quae doceat, non unum
aliquem tropica rerum natura altius elatum vagari
quodammodo per fines poëseos, sed unumquemque pulcritudine
illarum regionum prorsus singulari quasi invitum
aut inscium pari ratione permulceri.

[[./images/vol1/pars1/tab-xxx.jpg]]

**** XXXI. ARTOCARPUS INTEGRIFOLIA E CUJUS UMBRA SANCTI SEBASTIANI SINUM ET URBEM CONSPICIS.
# tab. XXXI. pagina XC.
=Benjaminus Mary= beatus noster amicus, cujus
merito Brasiliae plantarum physiognomia tam ingeniose
illustrata est, quum hanc nobis ostenderet tabulam,
adjecit, adumbratam eam esse ex horto (Quinta), unde
in vicinio partem vides magnifici aquaeductus Caryocae,
hospitiumque Lazari atque aliquantum urbis ac
portus Rio de Janeiro. At singulari studio repraesentavit
ille arborem /Artocarpum integrifoliam,/ quae
ingenti vi ac luxuria et caulem subfuscum et ramos
extendit crassitudine in longum eminentes, frondis
largissimae saturitate fructuumque copia aeque insignis.
De mira hac arbore, ex India orientali in Brasiliam
trauslata, relegamus ad ea, quae de Urticineis p. 122
dicta sunt, id dumtaxat adjicientes, integrum agmen
Orchidearum parasitorum in arbore vagari. Earum
venusta multitudo hic tanta varietate apparet, ut facile
adstipulemur pictori, qui diceret, tempore floris hanc
unam sibi arborem pro toto horto fuisse florigero.

/Cattleyae Forbesii et Loddigesii, Oncidium iridifolium/
et hujus generis aliae species, /Maxillaria/
/Harrisoniae, Epidendron fragrans,/ species /Aspasiae,/
/Gomezae/ et /Pleurothallis/ nobis utpote pseudoparasiti
frequenter per silvas Rio de Janeiro occurrunt.
Illae nescio an et in icone adsint, sed propter
formae exiguitatem non opportunae quas in ordines
redigamus. /Epidendreae/ pseudoparasiti forsitan hic
numerosiores sunt, quam Orchideae humi accolae, quibus
/Satyrionum/ nomen dedit =Aubert du Petit Thouars=
(Histoire particulière des plantes orchidées recueillies
sur les trois îles australes d’Afrique p. 2).

[[./images/vol1/pars1/tab-xxxi.jpg]]

**** XXXII. VALLIS LARANJEIRAS VERSUS CATETE PROPE SEBASTIANOPOLIN.
# tab. XXXII. pagina XC.
Quinque sunt colles qui diverso tractu intermeant
aedium vicos in urbe Rio de Janeiro, quae a S.
Sebastiano nomen habet, unde fit ut prospectu impedito
urbs ipsa a nullo latere tota conspici possit. Idem
montium flexuosum jugum ultra urbem protendit usque
ad immensas silvas montis Corcovado, ultimi limitis in
splendida imagine urbis imperialis positi locorumque
venustate incomparabilis. Inter gratissimas valles a
meridie urbis est illa vallis Laranjeiras, in cujus alveo
fluit rivus, in sinum Botafogo exiturus. Partem hujus
vallis repraesentat haec tabula: qua spectatori voluimus
depingi faciem vegetationis per hortos istic disseminatae.
# pagina XCI.
Ilii colles quin aevo detectae Americae eodem
modo, quo ulteriora montium declivia, densa silva primaeva
fuerint ubivis amicta, extra dubitationem est;
sed colonorum cessit ferro, paulatim excisa, nec nisi
in collium cacumine nova soboles — /Capoeira/ quae
dicitur — succrevit.

Arbores quae passim a lateribus collium atque in
vallibus cernuntur, sunt e palmis magnificis /Acrocomia/
/sclerocarpa/ densa crispaque coma coronata, et gracilior
annulataque /Syagrus Mikaniana,/ e pomiferis opaca
/Mangifera indica,/ cortice fusco foliisque coriaceis
oblongis acutis (est princeps a dextra arbor), /Musa,/
/Crescentia Cujete, Spondias, Psidium,/ ~Araça~ et
~Guajava~ incolis, /Jambosa vulgaris/ (~Jambo~ Lusitanis),
/Eugenia brasiliensis/ (~Grumixameira~), /Eugenia cauliflora/
(~Jabuticabeira~), illae modo apportatae
modo autochthones, sed cultura nobilitatae
arbores, quae oculos retinent peregrinantium per has
felices regiones, quas benignitas naturae laeto cum
industria cultorum certamine perpetuo exornat.

[[./images/vol1/pars1/tab-xxxii.jpg]]

**** XXXIII. PROSPECTUS E JUGO SERRA D’ESTRELLA IN SINUM SEBASTIANOPOLITANUM.
# tab. XXXIII. pagina XCI.
Dubitaverim an usquam terrarum inveniatur locus,
qui naturae amicum laetiori motu percutiat, quam
jugum, cui advenae memoria cognominis tractus apud
Lusitanos nomen imposuere Serra d’Estrella. Etiam
hodie, licet jam canescant capilli, quasi repuerasco
repetens gratam temporis memoriam, quo a praedio
amicissimi mihi =Georgii ab Langsdorff=, Façenda
Mandiocca (nunc Fabrica Imperial da polvora) evasi ex
opima valle per arduas fauces montium, admiraturus
quae natura cominus spectanda offert jucunditatis
exempla, amoenitatem prospectus per immensa regionum.
Ducit via modo per umbras silvae dense contextae,
modo per apricos campos in jugum montis, quo facillimus
introitus in provinciam Minarum frequentatur.
Ingens hic botanico occurrit rerum ubertas. Ascendamus
una, lector amice, ex ima valle ad ipsum montis
cacumen. Sint quae jam depingere studebimus, pro
explanatione „excursus botanici“, eo modo quo botanicus
locorum investigator, quae ipse persentit, et
alteri vindicare cupit.

Radices montis obtegit pratum viridissimum, nec,
ut videtur, silva rite excisa enatum, sed primarium.
Passim inde eminent validiores arbores, uti ~Jequetiba~,
/Couratari tegatis/ M., ~Paineira~, /Chorisia speciosa/
St. Hil., /Tecoma flavescens/ M., quae cum aliis
congeneribus apud Brasilianos audit ~Ipé~. Sepes, quas
efficiunt /Gouania, Combretum gracile, Doliocarpus/
/sessiliflorus/ et /Davilla rugosa,/ deinde /Buginvillea/
/spectabilis,/ species quaedam /Comespermae, Crotonis,/
/Solani, Cordiae, Serianae cuspidatae/ et /communis/
St. Hil., /Paulliniae/ aliquot, gratissimos odores e floribus
diffundentes, /Schmidelia, Echites atroviolacea/ M.,
/Bignonia venusta/ — ~Bellas~ dicta ab incolis ob florum
igniferam pulchritudinem — /Vanillosmae, Mikaniae,/
/Vernoniae/ et /Eupatorii/ species, diversae per planitiem
pratensem intermittuntur, formae singularitate
admirabiles, qua in raris illis arboribus versatili corna
ascendunt, hic illic amplas coronas humum demittentes.

Ex his campis apertis denique attinges montium
radices, qui gneusso et gneusso-granite compositi modo
praecipiti strue in arduum emicant, modo in saxorum
fragmenta discussi, per quae fontes oberrant liquidissimi,
iter prohibent. Sub umbra harum rupium posita
sunt pulvinaria muscorum, caespites /Cladoniarum/
apotheciis coccineis insignium variarumque Filicum,
/Begoniae/ foliorum forma singulari, /Dorsteniae,/ Cacteae
et Bromeliaceae florum splendidissimis coloribus aeque
oblectantes ac variae Orchideae, e quibus affero
/Sophronitem grandifloram/ in summa fastigia penetrantem
et /Cattleyam labiatam./ In aggeribus ruderum,
quae ex praeruptis montis lateribus sunt abscissa, vides
frutices /Lacistematis serrulati, Solana/ et /Pothomorphen/
cum aliis Piperaceis et cum /Smilace/ consociata
et in silvae margine passim eminet arbor /Lasiandrae/
/Fontanesianae/ vel aliarum belle florescentium
Malastomacearum. Inter altiores silvae arbores notamus
/Carpotrochen brasiliensem,/ incolis ~Papo d’anjo~,
aliquot graciles Laurineas densissima coma atque
/Cecropiam adenopodem,/ sic dictam propter par pulvinarium
ab utroque latere petiolorum, quae in trunco
ramisque verticillatis albediniem, in stipulis ruborem,
in novellis foliis mox erumpentibus fulvedinem, in adultis
supra viriditatem, subtus sericeum alborem offert.
Haud raro via ambit profundas voragines, ut coronas
arborum magnificarum, quae infra nobis erant obvelatae,
jam superiores ipsi adspiciamus. Admiremur oportet
variam arborum multitudinem quam offerunt Laurineae,
Bignoniaceae, Melastomaceae, Myrtaceae, Lacythideae,
Leguminosae, Urticineae.

Relicta vero hac via munita et lapidibus granitae
rite substrata, juxta quam /Böhmeria caudata,/ Asa
peixe incolis, promissas spicas flante vento montano
vibrat, ubi /Solanum paniculatum,/ Brasilianorum ~Juripeba~
ramos diffundit aculeatos, ubi /Vernonia polyanthes/
decem pedes alta explicat paniculas florum capitibus
ornatas — ab hac igitur via descensuri in vicinos
silvarum saltus deprehendimus in rupibus multas
et gratas formas /Pileae, Acrocarpidii, Peperomiae,/
/Gesnerae,/ quae e saxorum rimis splendidissimos flores
propellunt, in solo autem silvae spissam sepem /Solanorum,/
Myrtacearum, Rubiacearum inter varia gramina
e familia /Panicearum/ et multas Cyperaceas, inter
quas /Scleriaceae,/ ~Titirica~ tupice, culmorum tenacitate
pedes retinent. Mira est copia filicum tam in arboribus
ac rupibus quam in solo umbratili; modo densas
frondes laxe demittunt, uti /Nephrolepis neglecta,/ modo
amplos caniscos expandunt, uti /Asplenium nidus./ Raro
inter eas conspicimus etiam Dendropterin[fn:7] aliquam, seu
arborem filicinam (uti /Alsophilam paleolatam,/ /hirtam/
rel.). Pleraeque filices appetunt umbras silvae primaevae;
aliae tamen, uti /Lindsayae,/ subinde pallido colore
insignes, consociantur in lucis vel in praeruptis collibus;
/Mertensia glaucescens/ saepe per longinquos contextus
aprica latera montium tam spisso amictu obtegit, ut
ejus pulvinaria 4–5 pedes alta pro impenetrabili vallo
objiciantur, nisi ferro aut igni non dirimenda. Juxta
viam hic illic emicant validi stipites /Fourcroyae/
/giganteae,/ quae scapos strictos florum ampla panicula
terminatos in aëris claritatem erigunt. Illa hic partes
agit /Agavae americanae/ ibi non indigenae, et ex ejus
medulla obturacula aliaque vasa suberina effinguntur.
# pagina XCIII.
Quo propius ad fastigium jugi penetraveris, eo
saepius dabitur opportunitas in longinqua prospiciendi,
donec postremo attigeris unam aliquam planitiem, ex
qua oculus versus meridiem longe per vallem ac per
sinum Rio de Janeiro ad oceani usque vagatur immensum
aequor atque in montes, quibus hic ipse ex parte
obsaepitur.

Proxime a nobis sunt latera montis modo superati,
multum illa flexuosa, undarum more extensa, frequentibus
ac praealtis faucibus discissa; quoquoversus obtecta
densissimis silvis, quae ex hoc fastigio tamquam
gigantea pulvinaria, diverse elata ac sinuata, apparent.
Infra illas protenditur vallis, splendidae viriditatis
socia, sub sole meridiano. Propius ad litora sinus
demissiores procurrunt colles iidemque densa silva
amicti. In sinu caeruleo insularum ejus maxima,
~Ilha do Governador~, tota conspicitur velut smaragdus
saphiro inclusus. In ora vero horizontis affulget oceani
ingens aequor, ad quod per montes urbi vicinos non
impeditur prospectus. Est ~Pao d’Assucar, Corcovado~
et ~Gabia~ (Britannis ~Lord Hoods Nose~),
quorum praecipitia latera oriente sole quasi inaurata
corruscant, occidente rubra ac violacea fervescunt.

Jugi altitudo , qua via strata est, fere 2450
ped. paris. adaequat, proximum cacumen altius Serrae
d’Estrella jam assurgit in 3380 ped. Tractus in orien-
tem spectans etiam multo elatior est[fn:8], in praerupta
et angusta cacumina emicans, unde Serra dos Orgãos
nomen tulit. Hic purissimus aether recreat peregrinum,
a laribus longe remotum, et imprimis horae
matutinae vespertinaeque gratissime refrigerant corpus[fn:9].
Maximopere delectatur longinquo illo ex alto
prospectu; elevat animum libertatis vis ingenua, in
regione coelis quasi viciniore nusquam vincenda.
Persentit patrios cantus: „in montibus libertas“ et hoc
ipso sensu compensat carissimae patriae desiderium.
# pagina XCIV.
Restat ut singula quaedam in icone explicemus.
Primo advertamus animum ad magnam arborem,
Orchideis et Aroideis circumcinctam. Est senescens
~Masaranduva~, /Mimusops excelsa/ auctoritate Freyre
Allemão, botanices in urbe Rio professoris: cujus
arboris lignum propter duritiem ac facultatem, qua
patitur polituram, valde amatur. Ceterum nomine
~Maçarandiva~ plures innotuere in Brasilia arbores, uti
quae depicta est a /Pisone/ (edit. 1658. p. 187) diversi
quid habet. Ante istam arborem vides aliquot caules
palmae /Acrocomiae sclerocarpae/ (Mart. Palm. II. p. 66.
t. 56. 57. 100. f. 5., III. p. 286. n. 335.); juxta eam
corona eminet Dendropteridis. Inde sequitur juvenilis
arbor, quam pro /Urostigmate nymphaeifolio/ declaverim
(cf. Urticineas Florae nostrae p. 90). A dextra
parte anteriore cernuntur plantae quaedam /Caladii,/ et
in abrupto vallo, e quo summo longi stipites /Nephrolepidis/
/neglectae/ Kze. dependent, /Phyllocactus Hookerii,/
/Bromeliacea, Rubus/ et grandiflora /Amaryllis./

[[./images/vol1/pars1/tab-xxxiii.jpg]]

**** XXXIV. SILVA PRIMAEVA PROPE PEDRA DA ONÇA, PRAEDIUM IN PROV. SEBASTIANOPOLITANA.
# tab. XXXIV. pagina XCIV.
Haec quoque imago ingenio debetur =Benjamini Mary=.
Qui quum de adumbratione Brasiliae vegetationis
physiognomica insigniter meritus sit, ab amici
gratissimo animo videtur omni jure requiri posse, ut data
opportunitate ejus ipsius vivam memoriam recolamus.
Natus Angiae in Belgis die 21. m. Januarii a. 1792
utebatur avunculo =Josepho Parmentier=, cujus nomen
inter hortorum per Europam cultores erat famosissimum
propter egregias in amplis viridariis plantationes.
Ita jam puero plantarum alienigenarum miracula
offerebantur; eidem benigna natura attribuerat singularem
artem, varias plantas earumque propriam indolem
verissima pictura brevissimo momento repraesentandi:
inde matura ejus cupiditas per longinqua orbis commigrandi.
Nec defuit voto facultas: quippe a Belgis
missus est pro legato in Brasiliam. Solvit navem
die 12. m. Dec. 1833 ex portu Falmouth appulitque ad
urbem Rio de Janeiro die 10. m. Febr. 1834. Primum
pactum composuit commercii inter Brasiliam ac
patriam, decoratus propter id ipsum ab imperatore
=Petro II.= insignibus Crucis australis. Die 5. m. Aprilis
a. 1838 ex orbe novo profectus est Athenas, hic
quoque publicarum rerum in curia recenter extructa
defensor. Postquam per octo annos utrique regno munera
praestitit officiosa, ad firmandam valetudinem se
contulit in aquas Bagnères de Luchon in montibus
Pyrenaeis, at occubuit ibi praematura morte die 2. m.
Augusti a. 1846 cum acerbo dolore et civium et amicorum.
Dum versabatur in S. Sebastiani urbe, Brasiliae
capite, saepius perlustrabat (m. Oct. a. 1834,
m. Sept. et Nov. a. 1835, m. Majo a. 1837) amoenissimas
montium regiones in Serra d’Estrella et totum
jugum Serrae dos Orgãos, m. autem Septembri a. 1836
peragravit silvosos in litore montes in meridie urbis
dictae usque ad Ubatuba, quae est ab hac parte prima
villa provinciae S. Pauli. Mihi ipsi, quem Athenis patriam
per Germaniam petiturus cum singulari meo gaudio
visitabat, depingebat, admiratione elatus ac laetitia,
vegetationis magnificentiam, quam maxime in Serra
do Mar inter urbem capitalem ac fines provinciae
S. Pauli animadvertisset. Vix esse ullam in orbe
regionem, quae largiorem luxuriam frondium ramorumve
aut vastiores diversissimi generis et numerosiores
plantarum species offerat, quam illud jugum profundis
faucibus discissum, in quo soli e granite dissoluto bene
mixti virtute, tum vapore aëris propinquo oceano satis
semper humidi, cuncta plantarum vita in immensum
alatur.

Plantas, quas tabula nostra repraesentat, eo minus
singulatim illustrandas putavimus, quod silvae habitus
paene omnis consentit cum eo, quem in descriptione
[[VI. SILVA PRIMITIVA IN SERRA DOS ORGÃOS, PROV. RIO DE JANEIRO.][tabulae VI.]] latius exposuimus. Idcirco relegamus potissimum
ad ea, quae supra p. IX–XVII in hac explicatione
tabularum physiognomicarum tam de natura singularum
plantarum, quae hic quoque occurrunt, notavimus, quam
omnino de potestate, quam adspectus talis silvae habeat
in animum spectatoris.

Celsa arbor a sinistra videtur esse e familia
Lecythidearum, quam merito dicas /Couratari legalem./ Est
multis Bromeliaceis, Aroideis, Orchideis et /Caulotreto/
cuidam pro fundamento; simul eam cingunt funes
laxi et ramosi /Bignoniae./ E palmis adsunt /Geonoma/
pinnis alte discissis, gracilis /Euterpe edulis/ et /Syagrus
Mikaniana,/ quam incolae nominant ~Coco amargoso s. Coco verde s. Quaviroba~.

In duabus arboribus a dextra item conspiciuntur
cohortes Filicum, Piperaceae, Bromeliaceae et Aroideae,
quae in ora extrema anticus offeruntur. Cataracta,
in recessu de pariete granitae sese devolvens,
silvam aquarum vaporibus donat, unde vegetatio et
varietate ac luxuria formarum nobilitatur et eo insignis
est, quod perpetuo per omnes menses anni, et sicca
tempestate et humida, plantas ostendit semper virentes.
# pagina XCVI.
Hoc egregie conspicitur a parte orientali Serrae do
Mar, quantum ipsa pertinet, e provincia de S. Catharina
usque ad Bahiam, quum in parte occidentali,
quae jam magis coelo continentis obnoxia est, haec
continua ubertas frondis ac floris in quibusdam plantis
desit, ita ut inter arbores continua fronde ornatas
etiam eas passim adspicias, quae decrescente paullum
soli aërisve humore subito cuncta fronde spoliatae
calvitie laborant. At ea conditio raro diutius perseverat
et in occidentali quoque latere silvae montanae per
majorem partem anni laeta fronde exstructae sunt.

[[./images/vol1/pars1/tab-xxxiv.jpg]]

**** XXXV. ET XXXVI. PROPE JUNDICUARA PRAEDIUM IN DISTRICTU UBATUVA.
# tab. XXXV. XXXVI pagina XCVI.
Silvarum Serrae do Mar, prope oceanum, singulari
et magnificentia et luxuria, quam modo amici nostri
laudibus ornare conati sumus, hic ipse complures dies
retinebatur in praedio ~Jundicuara~ (seu Jundacoara),
in confinio provinciarum Rio de Janeiro et S. Pauli.
Nullius ille asseruit pictoris suffecturum aevum, ut
imagine quasi figeret, quae hic prorsus egregia et
mirabilia exhibeat vegetatio, perpetuo atque indefesso
procreandi nisu spectabilis. Quocirca in universum
dumtaxat exhibere studuit arborum et virgultorum
pulchram indolem itemque regionum spciosam naturam,
omissa in singulis aerumnosa diligentia. Est pictura
quodammodo altera vita totius silvae, plena vigoris
naturalis.

Tab. XXXV. ostendit primaevae silvae marginem,
qualis in istis terris saepissime apparet in ipsa
vicinitate praediorum, quorum aedificia aut in loco silvae
patefacto aut in naturali prato exstruuntur. Arbores,
plurium saeculorum, in 60–80 pedes eminentes spissae
adstant atque intermixtis arbustis parietem fere
impenetrabilem efficiunt. Parvulus fluvius intra depressas
ripas arenosi luti lente prolabitur ex profundioribus
silvae umbris, in quo simplex est ponticulus,
paucarum trabium ope constructus, quod genus — ~Pinguela~
vocatur — in illis inviis regionibus crebrius
est, quam pontes saxis compacti. Solis splendida lux
ab extrema silva ingrediens virgulta largissime vestita
arborumque fastigia modo illustrat mirifice, modo umbrae
auget obscuritatem.

A sinistra spectantis imaginem primo cernitur in
aqua /Nymphaea/ quaedam, albiflora, ~Aguapé~ incolarum,
in altera ripa virgultum foliis ornatum ingentibus,
ramis super rivum propendentibus. /Solanum/
nominabat =Mary=. Pone illud eminet palma, nescio
an /Euterpe edulis,/ licet ejus caudex non directus
uti in figura, sed potius per curvamina ascendere
soleat. Arbor alia, alta et spisse comata, quam =Mary=
vocabat ~Louro~, possit haberi /Cordia/ aut /Gerascanthus,/
quo certe nomine ibi etiam plures species hujus
generis feruntur. Inter eas Passifloreae et Cucurbitaceae
serpunt in altum. A dextra in fronte adest /Begonia/
rhizomate crasso foliisque magnis insignis. Arbor
super fluvium transversa est ex Urticeis, vel
/Pharmacosycea/ vel /Urostigma./ Frondium raritas aeque ac
pseudoparasitorum multitudo ex Orchideis, Cacteis,
Bromeliaceis, Aroideis nec minus arbuscula veri
parasiti, forsan /Coussapoa,/ senilem et jam marcescentem
arboris aetatem indicare videntur. Ex virgultis
pone eam dependent serta /Mikaniae/ adeo quidem
contexta ut intuitum intra silvam prohibeant.

[[./images/vol1/pars1/tab-xxxv.jpg]]

# pagina XCVII.
Tab. XXXVI. Hujus quoque regionis consimilis
antecedenti natura est. Apparent prima quasi majoris
culturae elementa, qua colonus silvam primaevam sibi
vicinam format atque vitae adcommodat, eodem modo
illa usus, quo aula domestica. In rivo silvarum umbris
profluente aqua mollis ac pura lavatrici optatam
opportunitatem offert. Quotiens contemplor hujus tabulae
picturam, redit gratissimus ille mihi sensus, istic in
feliciore plaga non casam solum esse domum, sed
securitatem prosequi homines ultra in opacam silvae
familiaritatem.

Sinistrorsum a fronte extat juxta aquam ingens
/Philodendron/ foliis pinnatifidis. Arbor grandis in media
tabula, multis obtecta pseudoparasitis et immensis
Lianis circumvoluta, ab amico nostro nomen patrium
~Santa Lucia~ accepit; unde mihi quidem valet pro insigni
illa Euphorbiacea, quam cl. =Freire Allemao=
vernaculo nomine ~Santa Lucia~ tamquam novum genus et
speciem /Ophthalmoblapti macrophylli/ descripsit et
depinxit (Trabalhos da Sociedade Vellosiana Aug. 1849).
In hac et nomen quadrat et consentiunt, quae amicissimus
mihi =Freire Allemao=, botanices apud Sebastianopolitanos
professor meritissimus, de ista arbore tradidit,
qui vir egregio studio illas patriae suae arbores
illustrat, quae festinantem peregrinatorem fallant
necesse est. Arbor — ita ille — occurrit in provincia
Rio de Janeiro per tepidos montium dejectus in humido
solo argillae. Facies non ita spectabilis. Folia
subviridia saepe unum pedem longa, continua per anni
decursum, corona vero semper plus minus marcida aut
nuda. Lignatores ab ea abhorrent propter succi lactei
acre venenum, quo in cute inflammationes et vesiculosae
eruptiones excitantur, oculi vero vel sola exhalatione
vehementer inflammantur. Quam ob causam vulgus
eam nomine ejus Sanctae distinxit, quam pro patrona
oculorum reverentur. Juxta eam dextra assurgit
ardua altera, quam =Mary= appellabat ~Tapinhoam~.
Haec est Laurinea, quam idem cl. =Freire Allemao=
descripsit in opere „Plantas novas do Brasil“ sub
nomine /Silvia navalium./ Frequentia serta Cucurbitacearum,
Passiflorearum, Bromeliacearum scandunt inter
ramos arborum, quas simul greges Pseudoparasitorum
passim occupant.

[[./images/vol1/pars1/tab-xxxvi.jpg]]

**** XXXVII. SILVA PRIMAEVA INTER UBATUVA ET JUNDICUARA, IN CONFINIIS PROV. S. PAULI ET SEBASTIANOPOLITANAE.
# tab. XXXVII. pagina XCVIII.
Ex iis tabulis, quas arbitrio nostro liberaliter
commisit gens Maryana, hanc praesentem propterea
edendam curavimus, quod oculis nostris offert
singularem quendam habitum silvosi jugi Serrae do Mar;
qui habitus cum totius regionis propriam naturam
exhibeat, tum ipsam ejus tractus agriculturam haud
parum dirigit atque constituit.

Cernuntur hic fauces profundae, in ardua latera
montium silvestrium immissae. Humus, quae torrente
aquarum nudata est, consistit argilla subrubra,
silicosa; voragine infima stagnantibus aquis impleta haud
improbabile videtur, vi imbrium fauces diluendo
patefactas esse, humorem vero istic remanentem, quippe
plantis fluviatilibus sterilem, non esse perpetuum, sed
inde paullatim per humum ac saxa delabi in profunda.

Hae voragines frequentes sunt per Serram do
Mar: ineunte aetate pluviae per altissimas partes
humore implentur, contra tempore siccitatis aqua
destitutae parcis modo tenerisque graminibus vestiuntur.
Id ipsum, quod magna pars humoris ex aëre cadentis
non per superficiem defluit in profunda, sed desidit
in solidum fundum, efficit praecipuo modo, ut et humus
et vegetatio singulari illa conditione, qua conspicimus,
appareat.

Universum scilicet jugum Serrae do Mar, id quod
jam suo loco supra indicatum est, compositum est
granite aut gneusso-granite, super quod genus saxi vivi
incubat per diversos gradus 2, 3, 6–9 pedum lutum
rubicundum, arenosum, parum fictile; hoc ipsum per
strata superiora continet argillam, multum quarzi (et
ejus fragmenta acria, acuta, necdum detritu teretia)
atque paucas micae laminulas. Sub ipso hoc strato
humi rubrae est saxum gneussi plus minus dissolutum;
maxime spatum agreste (Feldspath), quod in se habet,
ita affectum est, ut inter digitos queat conteri, quum
reliquae partes, quarzum ac mica, plus minus deminutae
et discussae, tamen nondum penitus dissolutae sint
in alteram speciem. Contra spatum agreste transiit in
Caolin aut in terram porcellanam. Dignosces modo
magna quaedam spati crystalla in eam formam transmutata,
modo venas ejusdem, plures digitos valentes,
diversa via per saxum serpentes.

His ita constitutis haud injuria colligas vel statuas,
argillam rubram, ferro immixtam, silice et mica
refertam, quae per longam partem provinciae Rio de
Janeiro humum effingit, in qua silvae illae crescunt
magnificae, ortam esse protinus e saxo gneussi isto
modo dissoluto, in qua commutatione humor aëris,
multo acido carbonico perfusus, primarias partes agit.[fn:10]
# pagina IC.
Haec igitur saxa, ita composita et vitali vigori
adcommodata, si largis ex aere humoribus continuo
transformantur et facili negotio dissolvuntur, egregie
alere luxuriam illam silvarum, quas in montibus illis
admiramur, sponte intelligitur; quo accedit naturae
providentia, quae ipsam silvam sibimet nutricem
constituit, pluvias adtrahendo inque umbras suas deducendo.
Non quidem requiritur humi altius stratum, uti jam
supra monuimus (cfr. p. XX), donec silva integra
perduret, quippe ipsa ad humum dissolvendam maxime
operatur eoque sibi alimenta parit; sed ubi solum per
longa spatia denudatur, praesertim ubi a summis
montibus ad radices usque insana saevitia ferro ignique
grassatur, ibi progenies plantarum vehementer laborat.
Etenim quibus in locis minus humoris ex aëre allicitur
aut retinetur et ubi nisi breviter non valet morari
in solo nec desidere potest, istic silva primaeva
non regeneratur: tum id modo silvarum genus prodit,
quod apud indigenas vocatur ~Capoeira~ (~Caa-poera~,
silva caedua), de quo egimus supra p. XIV.

Iterata ejusmodi caede per latera montium ipsum
solum prorsus foret emarcidum et postremo sterilis
succederet siccitas, quam deplorant Palaestina, Graecia
aliaeque terrae, antiquitus laeto cultu fulgentes.

Inde haud absonum erit, cultorem acriter commonefacere,
ut in lignis caedendis ita progrediatur, ut et
posthac aëris humor sat largus adducatur eoque vivi
saxi bene madentis dissolutio non desinat humum
efficere, quae iterum humores quam maxime recipit.

Quapropter bene egerit, qui cultura non attinget
montium apices et dorsa altiora, sed potius nemora in
istis diligenter fovebit tamquam fertilitatis largissimos
fontes; ille etiam inferiores Pani regiones non per
extensa et continua spatia culturae gratia silvarum
ornamentis spoliabit, sed intermittet agris nemora; ille
denique silvas excidet locorum habita ratione, ut
imbres ac fontes aperti tutissime reserventur atque simul
saxa viventia et creberrime perluant et optime dissolvant,
Attamen providendum erit, ne plus aquarum in
silva compescatur, quam quod pro lege naturae ad
alendas augendasque arbores desideratur. Collectis
nimirum majoribus aquae copiis, nusquam evanidis,
infimus fundus paullatim transmutatur in formationem tur-
fae, quae infesta est arboribus silvae: licet hoc malo,
in quod removendum apud Germanos jam diutius intendunt
lucorum amici[fn:11], declivia et convalles Serrae
do Mar parum afficiantur nec in ampliori tractu, tum
propter arduos montium descensus, tum quod saxa
humorem apprime hauriunt. Ab oriente vero ipsius
jugi in campis demissis prope oceanum, sicuti in
editis planis super strata horizontalia formationis
itacolumiticae illae uligines haud raro per longa spatia
discurrunt (sic in montibus ad Arrayal d’Itambé do
Mato dentro in prov. Minarum).
# pagina C.
His in universum expositis, restat ut quasdam
plantas significem, quas pictor in tabula profert, quae
non ita expressae sunt accurate, ut de earum nomine
queat certum constitui, ipse vero pictor haud paucas
domestica voce designare potuit. A sinistra spectatoris
in fronte adest /Canna,/ vernacule ~Mbeery~, et prope
arbuscula aculeata, ab incolis dicta ~Tuinamtüva~
(forsitan /Erythrina secundiflora Brot./), deinde
/Anthurium/ quoddam. Par arborum, in media imagine
sese decussantium, et incremento et parasitarum largo
vestimento indicant jam senescentem aetatem mortisque
propinquitatem. Desunt rami inferiores et corona
cernitur manca. Prior earum a dextra spectantis fertur
pro specie /Lecythis (L. lanceotata Poir.?),/ apud
indigenas ~Sapucaja branca~; crassior dextrorsum
inclinata nuncupatur ~Caixeta~, et erit Bignoniacea,
/Tabebuja leucoxylon DC./ — Funes sparsissimos per
illas arbores emittit /Passiflora/ quaedam.

[[./images/vol1/pars1/tab-xxxvii.jpg]]

**** XXXVIII. SILVA RORIDA IN JUGO SERRA D’ESTRELLA, PROV. SEBASTIANOPOLITANAE
# tab. XXXVIII. pagina C.
Ex dorso granitae vel granito-gneussi, Serram
d’Estrella formantis, frequentes descendunt rivi inter
voraginum angustias. Saxis ex vetustissima memoria
aquarum vi abstersis et adeo levatis interjacet solum,
modo rubicundi luti, quod in [[XXXVII. SILVA PRIMAEVA INTER UBATUVA ET JUNDICUARA, IN CONFINIIS PROV. S. PAULI ET SEBASTIANOPOLITANAE.][tab. XXXVII.]] novissime
memoravimus, modo humi tenuis nigraeque. Ejus soli
foecunditas, mite coeli temperamentum una et aëris
tepor, in quem tam maris ascendunt vapores quam
fontium rapidorum exhalationes — cuncta haec efficiunt,
ut omnis plantarum multitudo perenni splendeat
foliorum luxuria, peregrino offerens supra torrentium
strepitum gratissima frigora. Talem sedem felicissime
repraesentat pictoris nostri verifica ars. Hicce
desideras altas illas arbores, quae montium latera
obumbrant: conspicis dumtaxat humiliora virgulta ac
fruticeta inter rupes ac supra eminentia, aut quae ex
affinium arborum fastigiis per impenetrabiles pergulas
et densissima serta dependent, ramorum compagem
saepe ita contexentia, ut reliquas frondium species
prorsus circumvelent. Vix simile quid in Europa cernitur
vel in occultissimis nemorum latebris, nisi forte
recordaris vetustissimarum alicujus pinorum consortii,
quae illaesae ab securi denso Lichenum contextu
/(Usneae barbatae, Everniae jubatae)/ aut /Clematis/
desuper involutae sunt.
# pagina CI.
In hac nostra regione /Tillandsiae/ illae /recurvatae,/
tenui cauli, foliis laxis pilosis, et plures aliae
assimiles species lichenum nostratium locum obtinent,
per immensa spatia frondes lenta quadam canitie
obvelantes. Varia autem viriditatis vice et florum
odoratorum diversa copia distincta sunt serta plantarum
phanerogamicarum: scil. /Mikaniae, Serjanae, Paulliniae,/
diversae Bignoniaceae. Tum Cucurbitaceae, Convolvulaceae
et Rubiaceae convolvulae /(Sabicea, Emmeorhiza)/
et Apocyneae /(Echites, Parsonsia/ etc.). Ex
Rubiaceis adsunt haud raro etiam non convolutae: uti
/Palicoureae, Psychotriae, Augustae,/ prope torrentes;
deinde, ni fallor, obtulit pictor etiam herbaceam hujus
speciei plantam, /Coccocypselum,/ cujus baccae coeruleae
foliaque rosea botanicum morantur — serpentem
per parietam lutosum, qui a sinistra spectatoris
obtegit saxorum struem. Hicce adest /Costas, Begonia/
obliquis foliis, et /Nephrolepis neglecta,/ tum in
extrema parte hujus lateris prope ipsam aquam filix
/Asplenium regulare,/ quod in his humidis faucibus
frequentissime et in altum erectum cernitur et demissum
ex arboribus. Juxta /Nephrolepis/ frondes in longum
promissas apparet /Polypodium crassifolium/ et magnus
caespes /Asplenii Nidi,/ cujus frondes, instar corbis
ampli dispersae ibi nonnunquam sex pedes in
longitudinem explent. Arbusculus latis foliis, qui pone
filicem eminet, videtur esse /Coccoloba./ In altera parte,
a dextra, in fronte item videbis aliquot filices
hygrophilas: /Diplazium pulcherrimum, Aspidium violascens,/
/Blechnum brasiliense,/ hoc curta stipite supra
terram emicans. A tergo depingere voluit artifex
fruticem /Vernoniae/ latis foliis, et frondis spissae
fruticem /Erythroxyli./

Ampli caespites foliorum longorum praeacutorumque
Monocotylae num sint Bromeliaceae, an Irideae,
an Cyperaceae in medio relinquam. Ultimam tabulam
larga serta funium densissimorum ita obumbrant, ut
arboris /Urostigmatis/ rara brachia, magnis foliis
exstructa, ad coeli lucem penetrare vix valeant. In his
convallibus, humido aëre repletis, saepe invenies
arborum folia ac ramos obtecta /Jungermanniis/ atque
byssoideo velamine /Coenogonii Linkii,/ inter algae,
lichenis, fungi naturam ambigui, vario gradu evoluti.
Propius ad aequatorem simili loco similiter occurrit
tamquam parasitus /Cora pavonia./

[[./images/vol1/pars1/tab-xxxviii.jpg]]

**** XXXIX. LUCUS ARAUCARIAE BRASILIANAE IN PROVINCIA MINARUM.
# tab XXXIX. pagina CI.
Jam saepius monuimus, id singulare quoddam esse
in silvis Brasiliae, quod non una aliqua arborum
specie aut aliquot consociis sint compositae, sed varia
multarum specierum congerie. Ab his pauca modo differunt
palmeta, quae /Mauritiam viniferam/ vel /flexuosam/
aut /Attaleam phaleratam/ aut /Coperniciam ceriferam/
formare vidimus, atque etiam Araucareta, quorum
unum secundum primariam imaginem clarissimi nostri
=Maur. Rufendas= depictum hicce offero: reducimur hac
pictura in meridionalem partem prov. Minarum Generalium.
Lucum appellamus, non silvam hanc sacram Araucariae
magnificentissimae societatem, est enim silva religiosa,
tamquam templum augustum, ingens, centum
sublime columnis.
# pagina CII.
Quotiescunque intrabam lucum /Araucariae/ umbris
obtectum nec raro tempore matutino odoribus perfusum,
miro modo percussus utique suaviter demulcebar.
Non erant patriae solum pineta, quorum memoria tunc
recrudesceret, sed ipsa arbor, caule amplissimo instar
columnae adscendente, ramis in longum extensis,
sursum modo reflexis, modo ad humum usque depressis,
qui imi calvi, extremi gestant ramulos numerosos
(10–30), curtos (1–3′ longos), spisse foliatos, ut
ingentis quasi candelabri species appareat, cortice
squamoso fusci coloris, frondibus rigidis, porro atra
umbra intra arbores, quae saepe tenui modo graminum
vitae aut raris fruticibus sufficit — cuncta haec
animum vehementer commovent coguntque respicere ad
mortalium seria eademque ludicra et inania.

Jam ex longinquo haec arbor, forma a tropicis
multum diversa, consimilis videtur, ut ita dicam, homini
tristi, moroso, difficili. Hanc singularem speciem
credideris esse residuum quiddam, ex prioribus orbis nostri
aevis conservatum traditumque, quibus aevis Coniferarum
ordo — nunc in Brasilia modo per unam istam
speciem testatus — per immensa silvarum spatia libere
imperabat, hodie in viles lithanthraces transformata
farrago.

Quo altius per opaca silvae penetraveris, eo vividior
illa sententia te occupabit, dum qui te sectantur
itineris socii, alius post alium semita incedit arta et
insueta, circa validas arbores ambiente, dum modo
equorum calces crepitant appulsu radicum longe
excurrentium, modo omnia silent, quando illi transeunt
per solum foliis acerosis deciduis levatum.

At maxime nos affecit nocturnum iter, cum per
intervalla nubium dilucet pallida luna aut ab caeli
atra altitudine resplendent sidera, omni regione
circumcirca pacata, cum nescis peregrinus, recipiatne te
quietis cupidum hospitale tectum an sit tibi sub divo
pervigilandum. Tunc campus caligine porrigitur velatus,
sicubi patet liber prospectus, tunc nemoris sinus
horrent, occulta pandunt occulta. Stant arbores
immotae, inter lunae candorem umbramque, recessit
omnis vita, dominatur mors, nisi subito excitatur capreolus
attonitus aut obstrepit vultur, amplis pinnis evolans,
aut stridunt clamitantque volucres illae nocturnae, quae
insolita sua abruptaque voce peregrinum modo horrore
afficiunt modo stupore.

Haec ego plus semel expertus sum et persensi
provinciam S. Pauli permigrans. Quondam, quum
inter Villam de Areas et Villam de Lorena in orientali
latere Serrae de Mantiqueira nocturno tempore talem
silvam equo vectus permeassem atque ex nemoris
obscuritate denuo provenirem ia planitiem lunae patentem,
videbar mihi prospicere spectrum giganteum, quod
arboris altitudinem aemulans velut senex multis brachiis
adnuebat. Erat ingens /Araucaria,/ forsitan 80′ alta,
ab infimis ramis usque ad fastigium velata pallio
densissimo Bromeliaceae pseudoparasiticae, /Tillandsiae recurvatae/
(quod idem nonnunquam vidimus in pinis
vetustissimis effectum /Usnea barbata),/ quae vento
agitabat promissos capillos.
# pagina CIII.
Ceterum nobilis arbor /Araucariae brasilianae/ dumtaxat
meridionale regnum Brasiliae decorat. Cernitur
in universum intra 30′ et 18′ latitudinis australis et
maxime in orientali plaga provinciarum Rio Grande do
Sul, in Uruguay, S. Pauli, S. Catharinae et Minarum.
Prope ab urbe modo singutatim occurrit, uti apud
Cascadam Tijuca, quo loco palmas et coniferas juxta
positas miraris. Frequentior est in compluribus
tractibus montium Orgãos et passim in parte australi et
orientali provinciae Minarum. Hic aut una aliqua adest
in silva, natu fere minore, aut consociata per manipulos,
quos majorum cohortium reliquias censueris.

In interiore provincia Minarum, quae maxime vegetatione
camporum vestita est, jam rarior apparet nec
18′ lat. septentrionem versus superare videtur. Contra
quo magis e prov. Minarum penetraveris in prov. S.
Pauli, eo frequentior adest ista arbor, imprimis in plaga
litori propinqua, in montibus jugi maritimi inque ejus
lateribus versus occidentem atque orientem. Regio
Curitiba totas silvas ejus offert et ab eo nomen traxit; nam,
quoad equidem putem, vocatur arbor lingua Tupi „Curú“
et „tiba“ est „multum“; aliis si credes, apud Guaranis
Curiéz est Araucaria et iiva seu iba erit „arbor“.

Istic fructus sunt pro alimento aprorum, porcos
montezes, qui gregatim saepe centeni silvas percurrunt.
Item in prov. Rio Grande do Sul Araucaria hic
illic integram silvam efficit. At versus 30′ eadem
ratione evanescit, qua altiores silvae recedunt nec nisi
ad ripas majorum amnium perdurant. In Uruguay rarior
est arbor. Ad occidentem adest in Goyaz et Cujaba,
tamen non ita frequens. Ampla igitur regio, qua
provenit, inter 46° et 60° long. occ. a Parisiis et
inter 15° et 30° lat. austr. patet et si quis pro capitali
ejus linea parallela statuat 25am (austr.), vix multum
a veritate recedere videatur.

Dignoscunt indigenae inter ~Pinheiro~ — sic enim
nuncupatur a Brasilianis collata cum pino Europaeorum
— ~vermelho~, rubicundum, et ~branco~, album, scilicet
quod lignum illius, quae altiores erectosque caudices
effingit, densius, quam hujus, ac gravius esse
censetur. Congruit lignum per microscopum dispectum
structurae reliquarum arborum coniferarum. Ostendit
enim illos poros, quos singulares primo in coniferis
detexerunt, eosque, uti in /Araucariis/ Australiae,
per binos ordines, non sicuti in europaicis pini
speciebus per unum. Cortex more nostratium pinorum
discinditur, sed maxime in obliquum, quo fit, ut
corpus ligneum arboris tectum sit squamis aut ravofuscis
aut nigricantibus, intus pullis. Nonnunquam fit
crassior; tam in eo ipso quam in ligno natu minore
rubrum quoddam genus odoriferae resinae secernitur,
vi ac potestate terebinthino Europae comparandum.
Materia in varios opificum usus inserviens, ubi sterilis
est regio aliis validioribus arboribus, etiam ad
exstruenda aedificia probatur, sed ibi modo longiorem
duritiem praestat, ubi prohibetur ab humore. Intra
biennium coni explicantur; fructus maturi qui de
communi conico receptaculo singuli decidunt, et a bestiis
et ab hominibus consumuntur pariter atque in Italia
pineae, ac prostant in foris oppidorum.
# pagina CIV.
Durities ligni magis ligno laricis quam abietum
suppar est. Ea excellunt virgae ibi exortae, ubi arbor
ramos excussit. Affert Dobrizhofer in historia
Abiponum (edit. Germ. I. p. 483) Guaranos inde exscalpere
sanctorum figuras et tornare serta precatoria. Denique
adjicit totas Araucariae silvas inveniri etiam in
quibusdam regionibus Hispanorum, qui eas ~los Pinnares~
vocitant; Guaranos vero hic illic eas disserere
prope habitationes et hortos.

[[./images/vol1/pars1/tab-xxxix.jpg]]

**** XL. RIPAE INSULARUM IN ARCHIPELAGO PARAENSI.
# tab. XL. pagina CIV.
In hac tabula, quam =Aug. Brandmueller=, solers
lithographus, expressit ex adumbratione a me in ipso
loco facta, conspicis, lector amice, regionem, quae
vegetationis copia et luxuria nescio an nulla alia in orbe
superetur. Sed eam ipsam ab causam imago rerum
naturae impar apparet: non potest nec singula pro mira
singulorum varietate et in formis et in coloribus
repraesentare, nec tota assequitur aëris lumen, frondium
nitorem, caeli pellucidatem, quam refert natura, nulli
animo concipienda, nisi qui oculis viderit.

Regionem, quae in tabula offertur, navibus
pervehuntur ii, qui ab urbe ~Pará~ in canali
~Iguarapé-mirim~ occidentem petunt, ad ostia fluminis Amazonum
penetrantes. Est iter, quod evitatis magnis aequoribus,
in quae ~Tocantins~ et ~Amazonas~ immittunt
immensas aquas, per canales haud ita profundos, saepe
artos varieque flexos inter continentem aut inter
numerosas insulas, ab insula grandi ~Marajó~ versus
austrum, fert in occidentem. Solum est humile ac
planum et aequum, nisi quod canales et multae fossae
per omnes regiones ductae sunt in magnum alveum
aquae dulcis, in quo sita est insula Marajó. Revera
hic dixeris regnare Neptunum.

Sed quod maxime mirabile est, hi canales depressi,
Meandris similes, qui regnum minorum in ora fluviorum,
Rio ~Capim~ et ~Mojú~, cum imperio Tocantins et
hoc cum Amazonas quasi per retia conjungunt, in
aestus vicibus modo ab hoc imperatore modo ab illo
reguntur, ita ut fluctus aquarum modo ab oriente modo
ab occidente aut impellantur aut leniantur. Inde fit,
ut istic in canalium angustiis saepius, praecipue in
insularum angulis, aestus accessus recessusque uno loco
sibi occurrat. Sic vides hac parte undas, juxta ripas
densis silvis coopertas, magna celeritate defluentes,
subito vero fluctus, qui ex alio canali feruntur, magna
vi illis obnitentes; illa navigas secundo flumine eoque
tamquam ab aestu commoto et rapido, simulac vero
superasti insulae angulum et adis aliam alvei partem,
aquae aut prorsus quiescunt aut in contrarium aguntur.
Mirum profecto spectaculum; nec litoris affinis vita
expers est hujus ludibrii, quippe fruticum rami in
aquam usque pendentes aut huc aut illuc sequuntur
motum. Idem nobis fere accidit, Spixio socio itineris
et mihi, ut ab occidente pagi parvuli, ~Frequezia de S. Anna~,
in canalibus, qui dicitur ~Uanapú~,
primo aestu (~Enchente~), tum recessu (~Vazante~)
ejus promoveremur.
# pagina CV.
Vegetatio, qua litora horum canalium amicta sunt,
praestat incrementi copia, formarum varietate, ubertate
frondium. Est silva, non ea quidem celsitate ac majestate
qua altior illa in continenti terra, et quae pro
illa plus fruticum alit pluresque arbusculas humiles.
Solum constituit fere lutum alluviale, humo refertum
ac pingue, alibi passim gerit argillam et arenam
quarzosam. Alit herbas modo eas, quae frequenti inundationi
resistere valent tuberosas /Caladia, Heliconias,/
/Crina, Xiphidium,/ nonnulla gramina ac Cyperaceas,
ilico post illuviem progerminantes. E limo passim
protuberat ibi /Helosis gujanensis, Balanophorea fungi/
specie. (Mart. N. Gen. III. t. 300.) Largior adest silva
humilis, in qua multae Acanthaceae thyrsis belle
distinctis, Rubiaceae et Melastomaceae inter
Convolvulacearum funes crebrae cernuntur.

Aquarum oram ipsam occupant Leguminosae, densa
fronde comatae, uti /Moutouchia Draco, Hecastophyllon Brownei,/
/Drepanocarpus inundatus, Triptolomea myriantha,/
species /Echitis, Hippocrateae/ et aliae.
Passim dispandit /Pachira/ ramos curtos, magnificis floribus
ornatos, qui in petalis loriformibus, extra olivaceofuscis,
intra albis manipulum gestant staminum longorum,
purpurae splendorem referentium. Inter eas /Bignoniae,/
florum magnitudine insignes, miro saepe anfractu
sursum evolvuntur, florum serta juxta illos
/Bauhiniae gujanensis/ emittentes in summa fastigia aliarum
arborum, magis intus positarum.

Inter eas eminent Laurineae quaedam, modo fronde
viridissima /(Nectandra cuspidata),/ modo subcana
/(Nectandra Amazonum),/ modo candore salicis
/(Ocotea gujanensis);/ tum /Erisma floribundum/ florum
variegatorum luxuriantibus racemis, /Macrolobium bifolium/ binis
foliolis nitentibus, /Myristica sebifera/ floribus fuscis,
species /Vochysiae/ auro-flavescentibus.
# pagina CVI.
Supra fastigia illarum arborum quasi in sinuosum
fornicem commeantia passim palmae ~Baxiuba~ /(Iriartea exorrhiza),/
~Jussara~ /(Euterpe oleracea)/ et ~Miriti~ /(Mauritia flexuosa)/
in columnaribus caudicibus
efferunt coronae suae caesariem; contra prope ab litore
~Jubati~ /(Raphia taedigera)/ inter frondes aculeatas
arduumque erectas praefert grandem spadicem fructuum,
tamquam abietis, aut ~Ubussu~ /(Manicaria saccifera)/
extendit contra lucem folia simplicia, ventis
tempestatibusque dilacerata, qualia ipsa imago exhibet.

[[./images/vol1/pars1/tab-xl.jpg]]

**** XLI. PALMETUM MAURITIAE FLEXUOSAE IN INSULA PAUTINGA ARCHIPELAGI PARAENSIS
# tab. XLI. pagina CVI.
Quum quae proxime antecedit tabula, ostendat artum
fretum inter densam ac variam vegetationem, hicce
vides nonnisi extensa aequora et unam modo plantam,
in silvae simplicitatem congregatam — ac tamen ambo
loca unius tantum diei iter dirimit. Ubi enim ex
insularum quodammodo labyrintho ab australi ora
insulae ~Marajó~ versus occidentem tendens exieris,
excipit te immensum aequor. Est illud mare aquae
dulcis, quod validus amnis ~Tocantins~ in ostio efficit.
Cujus ingentis alvei ora orientalis dicitur
~Bahia de Marapatá~, adversa occidentalis ~Bahia do Limoeiro~:
neque tamen has oras humiles totas, quantum porrectae
sunt, conspicis, compluribus insulis majoribus, uti
~Uararahy~, aut minoribus interjectis. Ab una ora in
alteram ut pervenias, integrum unius aestus spatium
(~Maré~) consumitur, quapropter transitus, nisi propitio
caelo, non audendus est, ne tempestate in vada ibi
frequentia aut in arenas ejiciaris. Ita nos providi per
duo Marés trajecimus, prope insulam parvam ~Pautinga~
nave appulsa, qua conditione nobis data fuit
opportunitas contemplandi singularem loci naturam, quam
hac tabula reddere studuimus. Insula arenosa, plana
ac depressa, ostenditur obtecta silva densa et mirae
altitudinis, quam efficit palma ~Miriti~,
/Mauritia flexuosa L. fil./ (Mart. Hist. Palm. II. 44. t. 40.)

Haec regia, ut ita dicam, arbor hic aliis plantis
fere omnibus semotis humum occupaverat, ut parva
insula horridae solitudinis speciem offerret. Caudices
cani et laevigati, $1^{1}/_{2}$ – $2$ pedum diametro, qui
amplissimam ingentium foliorum flabelliformium comam in
sublime tollunt, tam spissi constiterant, ut saepius instar
palorum vasta munimenta viderentur imitari. Capita
comata, aëre quem amnis movet perculsa, singulari
modo consonabant: putares adesse chorum Dryadum
seriora carmina canentium; accedebant modo murmura
amnis fluctuantis crocitabantque una numerosae ~Aras~
/(Macrocerci hyacinthini),/ quae in illis arboribus
nidificant. Solitudo insulae desertae alitumque qui
unice eam incolunt, singularitas, aequoris deinde
magnitudo, quod oceanum dulcis aquae nominaveris, cuncta
omnino hic ita comparata sunt, ut ipsius naturae
prodeat vis primitiva, quae regnat ubique invicta
potestate; quae ubi dominatur, aut recedit paullum
mortalium genus aut totum quasi dilabitur, ut aliae vires,
in rerum natura genetrices, mutuo quidem certamine et
indefessa pugna, liberius proficiant, et quae occulto
numine et aeterna lege destinata sunt, ad prosperum
finem perducantur. Augetur ista animi commotio, si una
spectas caudicum turmas, quos vis fluminis exstirpavit
et instar altissimi valli erexit. Proh! etiam hae
arbores validissimae, quae saecula superare videantur,
sicuti ephemerae bestiolae, momento horae auferuntur!
#+BEGIN_VERSE
/Ἅπανθ᾽ ὁ μακρὸς κἀναρίθμητος χρόνος/
/φύει τ᾽ ἄδηλα καὶ φανέντα κρύπτεται./
                     (Sophocles Aj. 632. ed Horm.)
#+END_VERSE
Jacent illi caudices, comis jam despoliati, modo,
juxta invicem aut alius supra alium positi, modo mixtim
et absque ordine strati per arenas et limum fluvii:
alios rapida putredo corrodit atrociter ac dissolvit,
alios suscipit aestus et secundo cursu denuo inferiore
litore excutit in terram aut secum fert in vastum
immensumque oceanum. Atqui ipsae, quae vigent validaeque
adstant arbores, in aures peregrinantis vocare
videntur serium istud „memento mori“, quando respicit
humi earum intervalla deciduis foliis cooperta aut
obtecta spadicibus anguium instar contortis. Subit
memoria Scythae illius Alexandrum, summum hominem,
in desertis Sogdianis haud servili modo monentis:
„quid? tu ignoras arbores magnas diu crescere, una
hora exstirpari?“

Succedit tunc cogitatio, gravis illa et ardua, etiam
hanc magnificam plantam, quae per saecula tendit in
altum, ut quovis annulo, quem folio decusso significat
in caudice, aut quolibet incremento ingentis spadicis
propriae vitae momentum indicet, totius aevi labentisque
mundi exstruere monimentum; simul vero, quamvis
in longa saecula perduret, et ortu et discessu
aeternae legi obtemperare vicissitudinum, qua tunc
pratum innumera copia tenuium graminum exornatum, tunc
silva extructa robustissimo ligno contra temporum
impetus, tunc adeo tota gens hominum, mente divina
humanaque perquirentium, divini numinis imperio a vita
subito et laeto consortio avocentur: evanescunt prata,
silvae, gentes, fugiunt lucem solemque, nocte
occultantur,
#+BEGIN_QUOTE
„victima nil miserantis Orci;“
#+END_QUOTE
nunquam reditura, nunquam recuperatura vitae tenue
vestigium! Nunquamne? an mutata recolliguntur? an
verum istud gravissimi inter Romanos poëtae:
#+BEGIN_VERSE
                                            omnia migrant,
omnia commutat natura et vertere cogit.
namque aliud putrescit et aevo debile languet,
porro aliud clarescit et e contemptibus exit.
                                  (Lucretius V. 830. sqq.)
#+END_VERSE

[[./images/vol1/pars1/tab-xli.jpg]]

**** XLII. PROSPECTUS EX HORTO SUBURBII MATA-CAVALLOS IN AQUAEDUCTUM SEBASTIANOPOLEOS.
# tab. XLII. pagina CVIII.
Ex proximo confinio Brasiliae capitis jam quidem
plures prospectus pictura reddidimus nec tamen visum
est esse inconcinnum, eligere hanc quoque adumbrationem
e larga copia, quam paravit amicus noster =Mary=.
Repraesentat illa quidem singularem formam collium
granite exstructorum, in quibus urbis ipsius pars
aedificata est et quae cum specie tum situ imprimis
efficiunt, ut urbs amoenitate pariter atque habitu
praecellat simulque fortasse salubrior existat. Voluimus
vero etiam ab latere spectandam offerri partem
inferiorem aquaeductus Sebastianopolitani, quod opus uti
maximi momenti est, ita partium suarum ingenti mole
consilium fructumque adaequat. Denique autem —
idque primarium fuit quod hunc prospectum delegimus
— ostendere et quasi ante oculos ponere studemus,
ut appareat, vel in urbis confiniis hortorum
culturam multo minus quam apud nos arte modo et
quasi ad amussim regi ac constitui, sed esse naturae
rectricis industriaeque prudentis laetum quoddam
consortium. Licet enim ibi quoque inveniantur horti,
qui partium serie directa et statis plantationum
ordinibus naturam ostentant rationi humanae prorsus
obnoxiam , tamen populus Brasiliae, cui est animus
apertus, naturae rerum sequax, et qui haud injuria
patriae miram pulchritudinem jactat, habere mavult
hortos ritu Anglorum paradisos, qui haud raro in una vel
altera parte in camporum libertatem excurrant.

Ejusmodi hortus, nisi cultu arborum florumque et
domesticorum et importaticiorum, non differt ab arbitrio
naturae; atque in processu culturae hujus regionis bene
attendendum erit, in Brasilia, quae ipsa insigni plantarum
et utilium et gratiosarum ubertate exornata sit,
tamen longe plures arbores herbasque, quae in tali
horto (~Jacara~) inveniuntur, adportatas esse ex Asia,
ex insulis Indiae occidentalis aut ex alia quadam
externa plaga. Ita reperiuntur arbores et frutices: ex
Asia et India oceanica /Averrhoa Carambola/ et /Bilimbi,/
/Artocarpus incisa/ et /integrifolia, Mangifera indica,/
/Piper nigrum, Caryophyllus aromaticus,/
/Cinnamomum dulce/ et /Cassia,/ /Melia Azedarach,/
/Vacchelia Farnesiana, Poinciana pulcherrima,/
/Tamarindus indica, Moringa pterygosperma, Nerium Oleander,/
/Jatropha Curcas, Jambosa vulgaris, Aleurites triloba,/
/Punica Granatum, Cordyline Escholziana,/
/Arenga saccharifera, Amygdalus Persica,/
/Citrus Aurantium/ et /medica;/ — ex Africa: /Aloë vulgaris/
et /dichotoma, Coffea arabica, Pelargonia/ varia;
— ex Indiae occidentalis insulis aliisque novi orbis
terris: /Cerei/ et /Opuntiae/ complures, /Yucca gloriosa,/
/Fourcroya gigantea/ et /cubensis,/ /Quassia amara,/
/Spondiae species, Mammea americana, Lucuma Caimito,/
/Theobroma Cacao, Anonae/ species, ut /squamosa,/
/reticulata, Cherimolia, Persea gratissima./
Jam alias omittimus.

[[./images/vol1/pars1/tab-xlii.jpg]]

**** XLIII. CAMPI SILVULIS VARIATI AD FLUV. RIO DAS VELHAS, PROV. MINARUM.

[[./images/vol1/pars1/tab-xliii.jpg]]

**** XLIV. CULTURA COFFEAE IN PRAEDIO INTER OPPIDUM MAGÉ ET MONTES SERRA DOS ORGÃOS.

[[./images/vol1/pars1/tab-xliv.jpg]]

**** XLV. CULTURA AGAVAE AMERICANAE, IN CAMPIS MEXICANIS PROPE S. JUAN DE TEOTIIIUACAN.

[[./images/vol1/pars1/tab-xlv.jpg]]

**** XLVI. PROSPECTUS IN PROV. MINARUM MONTUOSAM REGIONEM, E SERRA DE OURO BRANCO CAURUM VERSUS.

[[./images/vol1/pars1/tab-xlvi.jpg]]

**** XLVII. REGIO MONTOSA PROPE COCAËS, IN PROV. MINARUM.

[[./images/vol1/pars1/tab-xlvii.jpg]]

**** XLVIII. CACUMEN MONTIS ITACOLUMI, IN PROV. MINARUM.

[[./images/vol1/pars1/tab-xlviii.jpg]]

**** IL. MONTES AURIFERI AD CATA-BRANCA, IN PROV. MINARUM.

[[./images/vol1/pars1/tab-il.jpg]]

**** L. CACUMEN MONTIS PICO D’ITABIRA DO CAMPO, IN PROV. MINARUM.

[[./images/vol1/pars1/tab-l.jpg]]

**** LI. CAMPI VIRGULTIS DISTINCTI SUB RADICE JUGI SERRA DA LAPA, IN PROV. MINARUM.

[[./images/vol1/pars1/tab-li.jpg]]

**** LII. CAMPI CEREIS PALMIS ET ALIIS VIRGULTIS VARIATI, IN SUPERIORE JUGO SERRA DA LAPA, PROV. MINARUM.

[[./images/vol1/pars1/tab-lii.jpg]]

**** LIII. PALMETUM MAURITIAE VINIFERAE, JUXTA MONTES DICTOS OS PAREDÕES, IN VIA INTER URBES GOYAZ ET CUYABÁ.

[[./images/vol1/pars1/tab-liii.jpg]]

**** LIV. FONTES FLUVII PARAGUAY.

[[./images/vol1/pars1/tab-liv.jpg]]

**** LV. CULTURA MUSAE PARADISIACAE PROPE URBEM RIO DE JANEIRO.

[[./images/vol1/pars1/tab-lv.jpg]]

**** LVI. RIPAE FLUVII PARAGUAY IN MATO GROSSO.

[[./images/vol1/pars1/tab-lvi.jpg]]

**** LVII. FLUVII S. FRANCISCI CATARACTA, DICTA DE PAULO AFFONSO.

[[./images/vol1/pars1/tab-lvii.jpg]]

**** LVIII. TREMETAL VEL PRATUM FLUCTUANS, PROPE ALCANTARA IN PROV. MARAGNANENSI.

[[./images/vol1/pars1/tab-lviii.jpg]]

**** LIX. SILVA MONTIUM SERRA DOS ORGÃOS DECLIVIA OBUMBRANS, IN PROV. RIO DE JANEIRO.

[[./images/vol1/pars1/tab-lix.jpg]]

* Footnotes

[fn:1] Cf.Iter brasil.III. 1285. 1374. sqq. Agrostograph. bras. 551. sqq.
Die Physiognomie des Pflanzenreiches in Brasilien. Flora aut
Ephemerid. botan. Ratisbon. 1837. Appendix 66. sqq.

[fn:2] Conf. quae de his graminibus scripsi in Reise in Brasilien
II. p. 800 et in observatione geographica Agrostographiae
brasiliensi, a cl. =Nees= ab =Esenbeck= conscriptae, ad calcem
subjecta p. 544–553.

[fn:3] Cfr. Theaet. p. 155 D.: μάλα γὰρ φιλοσόφου τοῦτο
τὸ πάθος, τὸ θαυμάζειν· οὐ γὰρ ἄλλη ἀρχὴ φιλοσοφίας
ἢ αὕτη, et Aristotelis Metaph. 1, 2: διὰ γὰρ τὸ θαυμάζειν
οἱ ἄνθρωποι καὶ νῦν καὶ τὸ πρῶτον ἤρξαντο φιλοσοφεῖν.

[fn:4] Eadem radicum aërearum formatio cernitur in /Iriartea exorrhiza,/
quam depinxi in Palm. brasil. t. morpholog. U. fig. IV.

[fn:5] Alia eaque complura horum lignorum genera, ne nimis late de
nostro scopo aberremus, non nisi ordine literarum afferre idoneum
videtur; in qua re id in memoriam revocaverim, diversas
arbores in diversis provinciis vario nomine insigniri, et nomina
systematica in paucis aliquot addam, ubi nulli dubitationi sunt obnoxia.
/Acapú. Aderno. Amburana:/ in prov. Minarum et Bahiensi
Bursera leptophleos M. /Andiroba:/ Carapa gujanensis. /Angelim/
v. /Angali/ v. /Andira; amargoso/ v. /Aracuy, Coco/ v. /Urarema, pintado/
v. /pinima, preto, vermelho, verdadeiro:/ Andira
stipulacea, anthelmintica, Pisonis, ormosioides, rosea rel.
/Angico:/ Acacia Angico M. /Aroeira:/ Schinus rhoifolia, terebinthifolia.
/Bacori:/ Platonia insignis. /Balata/ v. /Jequetibá vermelho:/
Curatari estrellensis Raddi v. Pyxidaria macrocarpa Schott.
/Barabú. Batinga; branca, vermelha. Biribá. Braúna/ v.
/Barahuna, Brahuna, Maria preta:/ Melanoxylon Braúna Schott.
/Buranhem:/ Chrysophyllum. /Camaçary. Caroba vermelha./
/Canella; amarella, benta/ v. /Menjuba, Capitaô-mor, Capororoca,/
/Jacú, verdadeira s. da Serra, da vargem, Tapinhuam, vermelha/
v. /da folha larga:/ Laurineae variae. /Canella preta:/
Nectandra mollis. /Capreúva/ v. /Capureyigba, Balsamo, Páo d’Oleo,/
/Jacaranda Cabiuna:/ Myroxylon? /Carvalho. Castanheiro do Pará:/
Bertholletia excelsa. /Catigua:/ Trichilia Catiguá.
/Cedro; fino, ordinario, vermelho:/ Cedrela brasiliensis.
/Condurú/ v. /Gandarû, Gondorû, Páo vermelho:/ Leguminosa.
/Cumarú:/ Dipterix odorata et pterota. /Garaúno. Gibataô/ v.
/Bataô, Guratan moenda, Quebra machado:/ Astronium fraxinifolium
Schott. /Gonsalvo Alves. Grapecihe. Guanandim. Guarabú/
v. /Gurabu preto:/ Astronium concinnum Schott. /Guarabú roxo/
v. /Páo roxo/ v. /Roxinha:/ Orectospermum Schott. /Guarapariba/ v.
/Urupari, Tata jupoca, Pimba:/ Maragnaniensibus. /Arapari, Upeúna,/
in ins. S. Catharinae. /Ipe-boja:/ Leguminosa. /Ipe peroba,/
/preto, tabaco:/ Tecomae et Jacarandae variae. /Itapicurú/ v. /Itapicurá,/
/Tapicura, Tapicurú. Itaúba. Jacaranda; branco,/
/mulato, preto, tân:/ Jacaranda brasiliana rel. /Jacareúva/ v.
/Landim, Landy, Lantim:/ Calophyllum brasiliense. /Jatai/ v.
/Jatahy, Jitahy/ v. /Quebra Machado:/ Outea gujanensis et Hymenaeae.
/Jatubá/ v. /Jatobá:/ Hymenaeae species. /Jaquetibá/ v.
/Jequetivá, Jiquetiva:/ Curatari legalis. /Jequetiba; macho, Inhahyba,/
/Giboia, de Cheiro, Sassafras, Barruga, Canella Sabaô:/
variae arbores. /Jipio/ v. /Gororoba. Joairana. Louro;/
/preto, branco/ rel.: Laurineae. /Macacaúba/ v. /Moirapinima,/
/Páo pintado:/ Leguminosa. /Maçaranduba/ v. /Mata Matá:/ Eschweilera
grandifolia et aliae. /Madeira nova. Mocetahyba/ v. /Messetaûba./
/Oity/ v. /Guity; -Cica, -Coroya:/ Ficus. /Páo amarello/ v. /Setim:/
in Para Leguminosa. /Páo d’Arco; Parica, Lapacho:/ Jacarandae
et Tecomae sp. /Páo Rosa/ v. /Cego Machado, Sebastião d’Arruda:/
in Goyaz Physocalymma floridum. /Páo ferro/ v. /Ibiraétê, Antenilha:/
Leguminosae variae. /Páo preto:/ in Minis Miscolobium
violaceum. /Paroba/ v. /Uperova; branca, vermelha, amarella,/
/amargosa, mirim:/ Ormosia, Andira, Leptolobium. /Parovinha:/ in
Minis Acosmium. /Pinheiro:/ Araucaria brasiliana. /Piquia/ v. /Piqui,/
/Pequim; amarello s. Mirindiba, preto, marfim:/ Caryocar. /Putumujú;/
/majo, femea,/ v. /Cerjeira branca:/ Leguminosa. /Quiri./
/Sapucaja:/ Lecythis Pisonis. /Sapucaja branca:/ Lecythis lanceolata
Poir. v. minor Vell. Fl. Fl. V. t. 85. /Sindiiba. Sucupira/ v
/Sacupira, Sebipira, Sicopira, Sapupira; Acari-açu-mirim,/
/da praia, branca, amarella:/ Bowdichia, major, floribunda. /Tapinhuan/
v. /Tapihoam:/ Laurinea. /Tatú. Tauari:/ Lecythidea. /Uruçuca./
/Utin. Utunica. Vinhatico/ v. /Subigambuga, Aranhagato,/
/Cacunda: amarello, bravo, preto, vermelho/ vel /Testa de boy:/
Leguminosa; Echyrospermum Schott. rel. /Yito:/ Guarea purgans.

[fn:6] Scil. Callospiza brasilienais, Tanagra episcopus, sayaca, Tanagrella
archiepiscopus et aliae cognatae, plumarum nitore insignes.

[fn:7] Istae arbores sunt dignae, quas botanicus per spatia montium
regionesve persequatur, quippe quae certas zonas incolere videantur.
De his conferas quae de geogragraphia Dendropteridum a
me prolata sunt in Icon. cryptog. select. p. 80–82. Admirandum
est, quod etiam species quaedam capensis, /Hemitelia capensis/ ibi
occurrit. At non in eadem altitudine inventa fuit, sed multo altius,
fere 6000 ped. paris. in editis fastigiis Serra dos Orgãos (Gardner
Travels p. 529); eam ex superiore terra Minarum demisit Freyreiss.

[fn:8] Anglorum celebratus peregrinator Gardner, montis istius
summum cacumen, quod adiit e Fazenda March (quae 3100 ped super
Oc elevata dicitur) emensus est aqua bullante = 7500 ped.
angl. seu 7037 ped. paris. Cfr. Gardner Travels in the interior
of Brazil. Lond. 1846. 8. p 532. Aqua bullabat in 198° F. =
92,2° C. id quod auctore Müllero (Lehrb. der Physik u.
Meteorologie II, 349), adaequat altitudini 2298 metror.
gall. = 7074 ped. par. seu 7540 ped. angl.

[fn:9] Ob loci salubritatem D. Petrus II. Imperator haud multo infra
jugum, aliquot circa 100 , in loco, qui antea appellabatur
~Corrego Seco~, novam urbem ~Petropolin~ amplis aedificiis et fabricis
exstruendam curavit. Ante 9 annos fundata jam nunc (1854)
3000 colonos, maxima ex parte germanos, alit.

[fn:10] Amicus noster =Schuech de Capanema=, qui argillam rubram
istorum locorum diligenter inquisivit (Observações sobre a origem
do barro vermelho na provincia do Rio de Janeiro, in Trabalhos da
Sociedade Vellosiana p. 12) docuit, in hac rubra argilla non
animalcula inesse foraminifera nec fossiles thoraces infusoriorum
atque eo differre ab humo recentiorum alluvionum. Aëris etiam
et humoris vi longius procedente et, ubi per aquas in plana
deducta sit, magis eam commutari multosque colles, inter jugum
ac mare positos, qui intus gneussum contineant, obtectos esse
strato argillae atrae, caeruleae, flavae aut albae, quam formatam
esse alluvione ipsa statuere liceat, quo tempore primo primaevum
saxum dissolvi coeptum sit.

[fn:11] Cfr. oum alios tum =Bukhler= die Versumpfung der Wälder mit
und ohne Torfmoorbildung Tübingen 1831. 8.
